<L>12437<pc>1771,b<k1>कर्म्मेन्द्रिय<k2>कर्म्मेन्द्रिय
कर्म्मेन्द्रिय¦ न० कर्मणां वचनादीनां निमित्तमिन्द्रियम् अश्व-
<>घासादिवत् निमित्तार्थे ६ त० । वचनादिकर्मकरेषु वागा-
<>दिषु इन्द्रिवेषु “पञ्चोक्त्यादानगमनविसर्गानन्दकाः
<>क्रियाः । कृषिवाणिज्यसेवाद्यास्तेष्वेवान्तर्भवन्ति हि” ।
<>“वाक्पाणिपादपायूपस्थैरक्षेस्तत्क्रियाजनिः । मुखादि
<>गोलकेष्वास्ते तत्कर्म्मोन्द्रयपञ्चकम्” पञ्चदश्यां तेषां नाम
<>कार्य्याण्युक्तानि । “वाक्पाणिपादपायूपस्थानि कर्मेन्द्रिया-
<>ण्याहुः । वचनादानविहरणोत्सर्गानन्दाश्च पञ्चनाम्”
<>सां० का० । “इन्द्रस्यात्मनश्चिह्नत्वादिन्द्रियमुच्यते” सां० कौ०
<>व्याकृतञ्चैतदस्माभिः तद्विवृतौ ।
<>“तेषामिन्द्रियशब्दार्थत्वे कारणमाह इन्द्रस्यात्मनैति ।
<>“इन्द्रोमायाभिः पुरुरूवईयते इत्यादि” श्रुतौ इन्द्रश-
<>ब्दस्यात्मार्थकत्वदर्शनात्, पाणिनिना “इन्द्रियमिन्द्रलिङ्गम्”
<>इत्यादिना इन्द्रशब्दात् तल्लिङ्गाद्यर्थे घप्रत्ययेन निपा-
[Page1772-a+ 38]
<>तितत्वात्तस्य तथात्वम । करणव्यापारः कर्त्तृव्यापाराधीनः
<>करणव्यापारत्वात् कुठारादिव्यापारवदिति करणव्यापारेण
<>कर्त्तुरनुमानात् इन्द्रियादीनां पुरुषलिङ्गत्वम्” ।
<>अत्र विहरणशब्दस्य गतिपरत्वम् । स्पष्टमुक्तं शा० ति० ।
<>“ज्ञानेन्द्रियार्थाः शब्दाद्याः स्मृताः कर्मेन्द्रियाण्यपि ।
<>वाक्पाणिपादपाय्वन्धुसंज्ञान्याहुर्मनीषिणः । वचनादा-
<>नगतयोविसर्गानन्दसंयुताः । कर्मेन्द्रियार्थाःसंप्रोक्ताः”
<>“अन्धुर्लिङ्गम्” राघवभट्टः ।
<HI>तेषां लक्षणनिर्णयार्थं द्वितीया कारिका या दर्शिता
<>सा च कौ० व्याख्याता । “पञ्चानां कर्मेन्द्रियाणाम्, कण्ठ-
<>ताल्वादिस्थानमिन्द्रियं वाक्, तस्या वृत्तिर्वचनम्” व्याकृतञ्चै-
<>तदस्माभिः “एवं वागिन्द्रियस्य स्थानमुक्त्वा लक्षणकथनाय
<>तद्वृत्तिमाहतस्यावृत्तिर्वचनमिति । तथा च वचनसाधन-
<>मिन्द्रियं वाक् । एवम् आदानसाधनमिन्द्रियं पाणिरित्यादि
<>लक्षणम् । कारिकायां विहरणपदं चलनपरं तच्च गति-
<>भेदः । उत्सर्गः उदराद् मलस्यापसारणेन त्यागः । आनन्दः
<>आनन्दविशेषजनको रमणीसंभोगात्मको व्यापारभेदः” ।
<>अत्रताल्वादिस्थानमित्युक्त्या आदिपदात् “अष्टौ स्थानानि
<>वर्ण्णानामुरःकण्ठः शिरस्तथा । जिह्वामूलञ्च दन्तौष्ठं
<>नासिका चैव तालु च” इत्युक्तानामुर आदीनां ग्रहणम् ।
<>अतएव शङ्खेन “हस्तौ पादावुपस्थञ्च जिह्वा पायुस्तथैव
<>च । कर्मेन्द्रियाणि पञ्चैव” इति जिह्वायाः कर्मोन्द्रिय-
<>त्वस्योक्तिः सङ्गच्छते । इन्द्रियाणि च आहङ्कारिका-
<>णीति सांख्या मन्यन्ते “प्रकृतेर्महांस्ततोऽहङ्कारस्तस्माद्ग-
<>णश्च षोडशकः । सात्विक एकादशकः प्रवर्त्तते वैकृ-
<>तादहङ्कारात्” इति सां० का० । “प्रकाशलाघवाभ्या-
<>मेकादशक इन्द्रियगणः मात्विकः वैकृतादहङ्कारात् प्रव-
<>र्त्तते” इति कौ० व्याख्यातञ्चैतदस्माभिः ।
<>एकादशकगणस्य सात्विकत्वमुपपादयितुमाह प्रकाशलाघ-
<>वाभ्यामिति “सत्वं लघु प्रकाशकम्” इति कारिकया लाघ-
<>वस्य प्रकाशस्य च सत्वधर्म्मत्वस्योक्तेः इन्द्रियाणाञ्च प्रका-
<>शकत्वात् लाघवाच्च सत्वकार्य्यत्वं निश्चितं, तथा च सात्वि-
<>कादेवाहङ्कारात् तस्योत्पत्तिर्युक्ता । वैकृतात् विकृतमेव
<>वैकृतन्तस्मादित्यर्थः” । इन्द्रियाणाञ्च यथा आहङ्कारि-
<>कत्वं तथा सां० सू० भाष्ययोः समर्थितम् ।
<P>“अभिमानोऽहङ्कारः” “एकादश पञ्चतन्मात्रं तत्-
<>कार्य्यम्” सू० ।
<P>“अहङ्करोतीत्यहङ्कारः कुम्भकारवत् अन्तःकरणद्रव्यं, स
[Page1772-b+ 38]
<>च धर्मधर्म्यभेदादभिमान इत्युक्तोऽसाधारणवृत्तिता-
<>सूचनाय, बुद्ध्या निश्चित एवार्थेऽहङ्कारममकारौ जायेते ।
<>अतो वृत्त्योः कार्यकारणभावानुसारेण वृत्तिमतोरपि
<>कार्यकारणभाव उन्नीयत इति । एकादशेन्द्रिंयाणि शब्दा-
<>दिपञ्चतन्मात्रं चाहङ्कारस्य कार्यमित्यर्थः । मयानेनेन्द्रियेणेदं
<>रूपादिकं भोक्तव्यमिदं मे सुखसाधनमित्याद्यभिमानादेवा-
<>दिसर्गेष्विन्द्रियतद्विषयोत्पत्त्याहङ्कार इन्द्रियादिहेतुः लोके
<>भोगाभिकामेनैव रागद्वारा भोगोपकरणसर्जनदर्शनात्
<>“रूपरागादभूच्चक्षुरित्यादिना मोक्षधर्मे हिरण्यगर्भस्य
<>रागादेव समष्टिचक्षुरादेरुत्पत्तिस्मरणाच्चेति भावः ।
<>अतश्च भूतेन्द्रिययोर्मध्ये रागधर्मकं मन एवादावह-
<>ङ्कारादुत्पद्यत इति विशेष, स्तन्मात्रादीनां रागकार्य्य-
<>त्वादिति तत्रापि विशेषमाह सा० का० । “सात्विकमेकादशकं
<>प्रवर्तते वै कृतादहङ्कारात्” । “एकादशानां पूरणमेका-
<>दशकं मनः षोडशात्मगणमध्ये सात्विकम् । अतस्त-
<>द्वैकृतात् सात्विकाहङ्काराज्जायत इत्यर्थः । अतश्च
<>राजसाहङ्काराद्दशेन्द्रियाणि तामसाहङ्काराच्च तन्मात्राणी-
<>त्यपि मन्तव्यम् । “वैकारिकस्तैजसश्च तामसश्चेत्यहं
<>त्रिधा । अहन्तत्त्वाद्विकुर्वाणान्मनो वैकारिकादभूत् ।
<>बैकारिकाश्च ये देवा अर्थाभिव्यञ्जनं यतः । तैजसादि-
<>न्द्रियाण्येव ज्ञानकर्ममयानि च । तामसो भूतसूक्ष्मा-
<>दिर्यतः स्वं लिङ्गमात्मनः” इत्यादिस्मृतिभ्य एव निर्ण-
<>यात् । अतएव पुराणाद्यनुसारेण कारिकायामप्ये-
<>तदुक्तम् । “सात्विक एकादशकः प्रवर्तते वैकृतादह-
<>ङ्कारात् । भूतादेस्तन्मात्रं स तामसस्तैजसादुभयम्”
<>इति । तैजसो राजसः । उभयं ज्ञानकर्म्मेन्द्रिये ।
<>ननु देवतालयश्रुतिरित्यागामिसूत्रे करणानां देवतालयं
<>वक्ष्यति तत्कथं कारिकयापि देवानां सात्विकाहङ्कार-
<>कार्यत्वं नोक्तमिति उच्यते समष्टिचक्षुरादिश-
<>रीरिणः सूर्यादिदेवता एव चक्षुरादिदेवताः श्रूयन्ते ।
<>अतश्च व्यष्टिकरणानां समष्टिकरणानि देवतेत्येव पर्यव-
<>स्यति । तथा च व्यष्टिसमष्ट्योरेकताशयेनात्र शास्त्रे
<>देवाः करणेभ्यो न पृथङ्गिर्दिश्यन्ते । अतः समष्टी-
<>न्द्रियाणि मनोऽपेक्षयाल्पसत्वत्वेन राजसाहङ्कार-
<>कार्यत्वेनैव निर्दिष्टानि । स्मृतिषु च व्यष्टीन्द्रियापेक्षयाऽ-
<>धिकसत्वत्वेन सात्विकाहङ्कारकार्यतयोक्तानीत्यविरोध-
<>इति मन्तव्यम् । तदेवमहङ्कारस्य त्रैविध्यान्महतोऽपि
<>तत्कारणस्य त्रैविध्यं मन्तव्यम् । “सात्विको राजसश्चैव
[Page1773-a+ 38]
<>तामसश्च त्रिधा महान्” इति स्मरणात् त्रैविध्यं
<>चानयोर्व्यक्तिभेदादंशभेदाद्वेत्यन्यदेतत् । एकादशेन्द्रियाणि
<>दर्शयति” भा० । “कर्मेन्द्रियबुद्धीन्द्रियैरान्तरमेकादशकम्” सू०
<>“कर्मेन्द्रियाणि वाक्पाणिपादपायूपस्थानि पञ्च, ज्ञानेन्द्रि-
<>याणि च चक्षुःश्रोत्रत्वग्रसनघ्राणाख्यानि पञ्च । एतै-
<>र्दशभिः सहान्तरं मन एकादशकमेकादशेन्दियमित्यर्थः ।
<>इन्द्रस्य सङ्घातेश्वरस्य करणमिन्द्रियम् । तथा चाहङ्कार-
<>कार्यत्वे सति करणत्वमिन्द्रियत्वमिति” । “इन्द्रियाणां
<>भौतिकत्वमतं निराकरोति” भा० । “आहङ्कारिकत्वश्रुतेर्न
<>भौतिकानि” सू० । इन्द्रियाणीति शेषः । आह-
<>ङ्कारिकत्वे च प्रमाणभूता श्रुतिः काललुप्ताप्याचार्य-
<>वाक्यान्मन्वाद्यखिलस्मृतिभ्यश्चानुमीयते । प्रत्यक्षा श्रुतिस्तु
<>“अहं बहु स्याम्” इत्यादि । ननु--“अन्नमयं हि सौम्य
<>मनः” इत्यादिर्भौतिकत्वेऽपि श्रुतिरस्तीति चेन्न प्रकाशक-
<>त्वसाम्येनान्तःकरणोपादानत्वस्यैवोचिततयाहङ्कारिकत्वश्रुते-
<>रेव मुख्यत्वात् । भूतानामपि हिरण्यगर्भसङ्कल्प-
<>जन्यतयान्नस्य मनोजन्यत्वाच्च । व्यष्टिमनआदीनां
<>भूतसंसृष्टतयैव तिष्ठतां भूतेभ्योऽभिव्यक्तिमात्रेण तु
<>भौतिकत्वश्रुतिर्गौणीति । ननु तथाप्याहङ्कारिकत्वनिर्णयो
<>न घटते? “अस्य पुरुषस्याग्निं वागप्येति वातं प्राणश्च-
<>क्षुरादित्यम्” इत्यादिश्रुतौ देवतास्विन्द्रियाणां लयकथनेन
<>देवतोपादानकत्वस्याप्यवगमात् कारण एव हि कार्यस्य
<>लय इत्याशङ्क्याह भा० । “देवतालयश्रुतिर्नारम्भकस्य” सू०
<>“देवतासु या लयश्रुतिः सा नारम्भकविषयि-
<>णीत्यर्थः, अनारम्भकेऽपि भूतले जलविन्दोर्लयदर्शनात् ।
<>अनारम्भकेष्वपि भूतेष्वात्मनो लयश्रवणाच्च । “स एष
<>विज्ञानघन एवैतेभ्यो भूतेभ्यः समुत्थाय तान्येवानु विन-
<>श्यति” इत्यादिश्रुताविति भावः” भा० ।
<>एतन्मूलतयैव शां० ति० “वैकारिकादहङ्काराद्दे वा वैका-
<>रिका दश । दिग्वातार्कप्रचेतोऽश्वि + वह्नीन्द्रोपेन्द्रमि-
<>त्रकाः । तैजसादिन्द्रियाण्यासंस्तन्मात्रक्रमयोगतः” । इन्द्रि-
<>याणामधिष्ठातृदेवानाञ्च आहङ्कारिकत्वमुक्तम् ।
<P>कर्मेन्द्रियाणामधिष्ठातृदेवाश्च वाचः वह्निः, पाणेरिन्द्रः,
<>पादस्य उपेन्द्रः, पायोः मित्रः, उपस्थस्य कः ब्रह्मा ।
<P>वेदान्तिमते च आकाशादीनां रज्ॐशैः वागादीनां
<>क्रमेणोत्पत्तिः “रजोऽशैः पञ्चभिस्तेषां क्रमात् कर्मेन्द्रि-
<>याणि तु । वाकपाणिपादपायूपस्थाभिधानानि जज्ञिरे”
<>पञ्चदश्युक्तेः तेषाञ्चाहङ्कारित्वं प्रमेयविवरणोपन्यासे
[Page1773-b+ 38]
<>निराकृतं, तच्च आत्मशब्दे ६६६ पृ० दर्शितम्, तेषामनु-
<>मानेन भौतिकत्वसिद्धिरिति शुष्कतार्किकमतमपि तत्र
<>निरासितं तत्रैव पृ० दृश्यम् । “तेषां रजोऽंशैर्जातानि
<>क्रमात् कर्मेन्द्रियाणि च” शब्दचि० भागवतवाक्यम् ।
<LEND>
