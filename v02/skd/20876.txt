<L>20876<pc>3-084<k1>पवित्रारोहणं<k2>पवित्रारोहणं
पवित्रारोहणं¦, क्ली, (पवित्रस्य यज्ञोपवीतस्य
<>आरोहणं सम्प्रदानं यत्र ।) पवित्रारोपणम् ।
<>यथा, --
<>“आषाढशुक्लपक्षस्य याष्टमी श्रावणस्य च ।
<>पवित्रारोहणं कुर्य्याद्देव्याः प्रीतिकरं परम् ॥
<>दुर्गातन्त्रेण मन्त्रेण दुर्गाबीजेन भैरव ! ।
<>वैष्णवीतन्त्रमन्त्रेण पवित्रारोहणञ्चरेत् ॥
<>विशेषात् श्रावणादेव देव्याः कुर्य्यात् पवित्रकम् ।
<>सर्व्वेषामपि देवानां पवित्रारोहणञ्चरेत् ॥
<>आषाढे श्रावणे वापि संवत्सरफलप्रदम् ।
<>प्रतिपद्धनदस्योक्ता पवित्रारोहणे तिथिः ॥
<>श्रिया देव्या द्वितीया तु तिथीनामुत्तमा तिथिः ॥
<>तृतीया भवभाविन्याश्चतुर्थी तत्सुतस्य च ॥
<>पञ्चमी सोमराजस्य षष्ठी प्रोक्ता गुहस्य च ।
[Page3-085-a+ 52]
<>सप्तमी भास्करस्योक्ता दुर्गायाश्च तथाष्टमी ॥
<>मातणां नवमी प्रोक्ता वासुकेर्दशमी स्मृता ।
<>एकादशी ऋषीणाञ्च द्वादशी चक्रपाणिनः ॥
<>त्रयोदशी त्वनङ्गस्य मम चैव चतुर्द्दशी ।
<>ब्रह्मणो दिक्पतीनाञ्च पौर्णमासी तिथिर्मता ॥
<>पवित्रारोहणं यो वै देवानां न समाचरेत् ।
<>तस्य सांवत्सरीपूजाफलं हरति केशवः ॥
<>तस्माद्यत्नेन कर्त्तव्यं पवित्रारोहणं परम् ।
<>कृते बहुफलप्राप्तिस्तत्पूजा सफला भवेत् ॥
<>पवित्रं येन सूत्रेण यथा कार्य्यं विजानता ।
<>तत् शृणुष्व प्रमाणञ्च रचनासु च भैरव ! ॥
<>प्रथमं दर्भसूत्रञ्च पद्मसूत्रं ततः परम् ।
<>ततः क्षौमं सुपुण्यं स्यात् कार्पासकमतः परम् ॥
<>पट्टसूत्रं तथान्येन पवित्राणि न कारयेत् ।
<>पवित्राणि विचित्राणि कर्त्तव्याणि प्रयत्नतः ॥
<>गन्धमाल्यैः सुरभिभिरर्च्चितानि यथोदितम् ॥
<>कन्या च कर्त्तयेत् सूत्रं प्रमदा वा पतिव्रता ॥
<>विधवा शाधुशीला च दुःशीला न हि कर्त्तयेत् ।
<>यत् सूचिभिन्नं दग्धञ्च भस्मधूमाभिगुण्ठितम् ॥
<>तद्वर्ज्जयेत यत्नेन सूत्रमस्मिन् पवित्रके ।
<>उपयुक्तञ्चाखुदष्टं मद्यरक्तादिदूषितम् ॥
<>मलिनं नीलरक्तञ्च यत्नेन परिवर्ज्जयेत् ।
<>सूत्रैः पवित्रं कुर्व्वीत कनिष्ठोत्तममध्यमम् ॥
<>कनिष्ठकं पवित्रन्तु सप्तविंशतितन्तुभिः ।
<>मर्त्यलोके यशःकीर्त्तिसुखसौभाग्यवर्द्धनम् ॥
<>चतुःपञ्चाशता प्रोक्तं तन्तूनां मध्यमं परम् ।
<>दिव्यभोगावहं पुण्यं स्वर्गसौख्यप्रदायकम् ॥
<>उत्तमञ्चैव तन्तूनामष्टोत्तरशतेन वै ।
<>तद्दत्त्वा तु महादेव्यै शिवसायुज्यमाप्नुयात् ॥
<>उत्तमं वासुदेवाय दद्याद्यदि पवित्रकम् ।
<>तदा याति हरेर्लोकं साधको नात्र संशयः ॥
<>अष्टोत्तरसहस्रन्तु रत्नमालेति गीयते ।
<>पवित्रन्तु महादेव्या भुक्तिमुक्तिप्रदायकम् ॥
<>रत्नमालान्तु यो दद्यान्महादेव्यै पवित्रकम् ।
<>कल्पकोटिसहस्राणि स्वर्गे स्थित्वा शिवो भवेत् ॥
<>एतत्तु नागहाराख्यं शङ्करस्य पवित्रकम् ।
<>अष्टोत्तरसहस्रेण तन्तूनां सुमनोहरम् ॥
<>यः प्रयच्छति मह्यन्तु स यावान् तन्तुसञ्चयः ।
<>तावत्कल्पसहस्राणि मम लोके प्रमोदते ॥
<>अष्टोत्तरसहस्रेण वनमाला हरेः स्मृता ।
<>तन्तूनां तस्य दानेन विष्णुसायुज्यमाप्नुयात् ॥
<>यत् कनिष्ठं पवित्रन्तु नाभिमात्रं भवेत्तु तत् ।
<>द्वादशग्रन्थिसंयुक्तमात्ममानेन योजयेत् ॥
<>ऊरुप्रमाणं मध्यं स्यात् ग्रन्थीनां तत्र योजयेत् ।
<>चतुर्विंशतिमप्यस्य मालामात्मन एव च ॥
<>पवित्रमुत्तमं प्रोक्तं जानुमात्रञ्च भैरव ! ।
<>षट्त्रिंशत्तन्तुग्रन्थीनां योजयेदात्ममानतः ॥
<>शतमष्टोत्तरं कार्य्यं ग्रन्थीनां स्वविधानतः ।
<>नागहाराह्वयं तद्वदर्थेषु च विधानतः ॥
<>पवित्रं क्रियते येन सूत्रेण ग्रन्थयः पुनः ।
<>तदन्यवर्णसूत्रेण कर्त्तव्या लक्षणान्विताः ॥
<>ग्रन्थिन्तु सप्तभिः कुर्य्याद्वेष्टनैस्तु कनिष्ठके ।
[Page3-085-b+ 52]
<>द्विगुणैर्मध्यमे कुर्य्यात्त्रिगुणैरुत्तमे तथा ॥
<>अधिवास्य पवित्राणि पूर्व्वस्मिन्दिवसे पुनः ।
<>मन्त्रन्यासं पवित्रेषु कुर्य्यात्तत्र परेऽहनि ॥
<>दुर्गाबीजेन मन्त्रेण मन्त्रन्यासं द्बिजश्चरेत् ।
<>वैष्णवीतन्त्रमन्त्रेण कुर्य्युरन्ये च भैरव ! ॥
<>प्रतिग्रन्थि स्वयं कुर्य्यान्मन्त्रन्यासं विचक्षणः ॥
<>अङ्गुष्ठाग्रेण जप्यन्तु मालायामिह भैरव ! ।
<>यावन्ता ग्रन्थयश्चात्र तावन्त्येव च संन्यसेत् ।
<>मन्त्राणि तस्य तेन स्यात् देवाङ्गोपनियाजनम् ॥
<>दुर्गातन्त्रेण मन्त्रेण तत्त्वन्यासन्तु कारयेत् ।
<>एकत्र न्यस्य सकलं यज्ञपात्रे पवित्रकम् ॥
<>तस्मिन्निधाय पुष्पाणि गन्धादि च सुशोभनम् ॥
<>तत्त्वन्यासं ततः कुर्य्यादङ्गुल्यग्रेण भैरव ! ॥
<>विष्णोस्तु मूलमन्त्रेण तत्त्वन्यासन्तु कारयेत् ।
<>इदं विष्णुरिति प्रोक्तं मन्त्रन्यासे द्विजस्य हि ॥
<>शूद्राणां मन्त्रविन्यासे मन्त्रो वै द्बादशाक्षरः ।
<>प्रासादेन तु मन्त्रेण मन्त्रन्यासो मम स्मृतः ॥
<>अनेन मन्त्रम्यासन्तु दानञ्चानेन कारयेत् ।
<>कुङ्कुमोशीरखर्ज्जूरैश्चन्दनादिविलेपनैः ॥
<>पवित्राणि विलिप्याथ तत्त्वन्यासन्तु योजयेत् ।
<>सम्पूज्य विधिवद्देवीं मण्डले प्रयतो नरः ॥
<>वैष्णवीतन्त्रमन्त्रेण दुर्गामन्त्रेण भैरव ! ।
<>दुर्गाबीजेन दद्यात्तु देव्या मूर्द्ध्नि पवित्रकम् ॥
<>यस्य देवस्य या पूजा तस्य तस्यैव मण्डलम् ।
<>यस्य यस्य तु यो मन्त्रो यथाध्यानादिपूजनम् ॥
<>तं देवं तेन भावेन पूजयित्वा प्रयत्नतः ।
<>तस्यैव बीजमन्त्राभ्यां मूर्द्ध्नि दद्यात् पवित्रकम् ॥
<>पवित्रं समये दद्याद्देवेभ्यश्च पवित्रकम् ।
<>सर्व्वेषामेव वेदानां सम्पूर्णार्थञ्च भैरव ! ॥
<>अग्निर्ब्रह्मा भवानी च गजवक्त्रो महोरगः ।
<>स्कन्दो भानुर्मातृगणो दिक्पालाश्च नव ग्रहाः ॥
<>एषां घटेषु प्रत्येकं पूजयित्वा यथाविधि ।
<>मूर्द्ध्नि पवित्रमेकैकं दद्यादेभ्यः समाहितः ॥
<>पञ्चगव्यचरुं कृत्वा देव्यै दत्त्वाहुतित्रयम् ।
<>तेनैव वह्नये दत्त्वा शम्भवे च यथाविधि ॥
<>आज्यैरष्टोत्तरशतं तिलैराज्यैस्तथैव च ।
<>अष्टोत्तरशतं दद्यान्महादेव्यै च साधकः ॥
<>एवमेवं विधानेन विष्ण्वादीनाञ्च वैष्णवः ।
<>पवित्रारोपणं कुर्य्याद्धर्म्मकामार्थसिद्धये ॥
<>नैवेद्यैर्विविधैः पेयैर्वटपिष्टकमोदकैः ।
<>कुष्माण्डैर्नारिकेलैश्च खज्जूरैः पनसैस्तथा ॥
<>आम्रदाडिमकर्कारुद्राक्षादिविविधैः फलैः ।
<>भक्ष्यभोज्यादिभिः सर्व्वैर्मद्यैर्मांसैस्तथोदनैः ॥
<>गन्धैः पुष्पैस्तथा धूपैर्दीपैश्च सुमनोहरैः ।
<>वासोभिर्भूषणैश्चैव भवानीं साधको यजेत् ॥
<>नटनर्त्तकसंघैश्च वेश्याभिरपि भैरव ! ।
<>नृत्यगीतैः समुदितो जागरं कारयेन्निशि ॥
<>भोजयेद्ब्राह्मणांश्चापि ज्ञातीनपि द्विजोत्तमैः ।
<>पवित्रारोहणे वृत्ते दक्षिणामुपदापयेत् ॥
<>हिरण्यं गां तिलं वासो घृतं वा शाकमेव वा ।
<>इमं मन्त्रं ततः पश्चात् साधकः समुदीरयेत् ॥
<>मणिविद्रुममालाभिर्मन्दारकुसुमादिभिः ।
[Page3-085-c+ 52]
<>इयं सांवत्सरी पूजा तवास्तु परमेश्वरि ! ॥
<>ततो विसर्ज्जयेद्देवीं पूर्व्वभिः प्रतिपत्तिभिः ।
<>एवं कृते पवित्राणां दाने देव्या यथाविधि ॥
<>संवत्सरस्य या पूजा सम्पूर्णा वत्स ! जायते ।
<>कल्पकोटिशतं यावद्देवीगेहे वसेन्नरः ।
<>अत्रापि सुखसौभाग्यसमृद्धिरतुला भवेत् ॥”
<>इति कालिकापुराणे ५८ अध्यायः ॥
<>गरुडपुराणे ४२ । ४३ अध्याययोरप्येतद्द्रष्ट-
<>व्यम् ॥
<LEND>
