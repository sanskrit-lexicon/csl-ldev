<L>37403<pc>5-218<k1>सङ्गवः<k2>सङ्गवः
सङ्गवः¦, पुं, (सङ्गताः गावो दोहनार्थं यत्र ।
निपातनात् साधुः ।) प्रातःकालात् परं मुहूर्त्त-
त्रयम् । यथा, --
“प्रातःकालो मुहूर्त्तांस्त्रीन् सङ्गवस्तावदेव तु ।
मध्याह्नस्त्रिमुहूर्त्तः स्यादपराह्लस्ततः परम् ।
सायाह्नस्त्रिमुहूर्त्तः स्याच्छ्राद्धं तत्र न कारयेत् ॥”
इति तिथ्यादितत्त्वम् ॥
(यथा, ऋग्वेदे । ६ । ७६ । ३ ।
“उतायातं सङ्गवे प्रातरह्नो
मध्यन्दिन उदिता सूर्य्यस्य ॥”
“अह्नोद्वेधा त्रेधा पञ्चदशधेति समाना विभागाः
सन्ति इह पञ्चधा विभाग आत्तः उतापिचायातं
आगच्छतं कदा सङ्गवे सङ्गवकाले । सङ्गच्छन्ते
गावो दोहनभूमिं यस्मिन् काले स सङ्गवः ।
रात्र्यपरकाले हि गावो वने हिमतृणानि
भक्षयित्वा पुनर्दोहाय सङ्गवे प्रतिनिवर्त्तन्ते ॥”
इति तद्भाष्ये सायणः ॥)
<LEND>
