<L>30059<pc>4-196<k1>लक्ष्मणः<k2>लक्ष्मणः
लक्ष्मणः¦, पुं, (लक्ष्मणमस्त्यस्येति । अर्शआदि-
त्वादच् ।) सारसः । इति हेमचन्द्रः ॥ श्रीराम-
भ्राता । इति मेदिनी । णे, ७६ ॥ (यथा,
अध्यात्मरामायणे । १ । ३ । ४५ ।
“भरणाद्भरतो नाम लक्ष्मणं लक्ष्मणान्वितम् ।
शत्रुघ्नं शत्रुहन्तारमेवं गुरुरभाषत ॥”)
स च त्रेतायुगे अयोध्यायां सुमित्रागर्भे दश-
रथाज्जातः । इन्द्रजिद्वधार्थं तस्य चतुर्द्दशवर्ष-
पर्य्यन्तं आहारनिद्रादिरहितत्वं यथा, --
“एकदा रघुनाथश्च सीतया लक्ष्मणेन च ।
स्नातः सरसि तत्रस्थो रम्ये पञ्चवटीतटे ॥
उवाच सीतां हेमन्ते जलं सुस्वादु निर्म्मलम् ।
तथान्नव्यञ्जनं रम्यं सर्व्वं वस्तु सुशीतलम् ॥
फलञ्च चयनं चक्रे सीतायै प्रददौ पुरः ।
ततो ददौ लक्ष्मणाय पश्चाद्भुङ्क्ते स्वयं प्रभुः ॥
लक्ष्मणस्तु गृहीत्वा च नैव भुङ्क्ते फलं जलम् ।
मेघनादवधार्थञ्च सीतोद्धारणकारणात् ॥
निद्रां न याति नो भुङ्क्ते वर्षाणाञ्च चतुर्द्दश ।
य एव पुरुषो योगी तद्वध्यो रावणात्मजः ॥”
इति ब्रह्मवैवर्त्ते श्रीकृष्णजन्मखण्डे ११५ अध्यायः ॥
<LEND>
