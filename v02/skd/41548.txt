<L>41548<pc>5-522<k1>हलं<k2>हलं
हलं¦, क्ली, (हलति भूमिमिति । हल + अच् ।)
<>लाङ्गलम् । इत्यमरः । २ । ९ । १३ ॥ तत्पर्य्यायः ।
<>“हलन्तु लाङ्गलं गोदारणञ्च सीरकुन्तलौ ।”
<>इति जटाधरः ॥
<>तत्र गोयोजने दोषादोषौ । हारीतः ।
<>“अष्टौगवं धर्म्महलं षड्गवं जीवितार्थिनाम् ।
<>चतुर्गवं नृशंसानां द्विगवं ब्रह्मघातिनाम् ॥”
<>इति तृतीययामार्द्धकृत्ये आह्निकतत्त्वम् ॥ * ॥
<>हलप्रवाहदिनादि यथा । दीपिकायाम् ।
<>“पूर्व्वाग्नियाम्यफणिपित्र्यशिवान्यभेषु
<>रिक्ताष्टमीविगतचन्द्रतिथिं विहाय ।
<>द्व्यङ्गालिगोसमुदये विकुजार्किवारे
<>शस्तेन्दुयोगकरणेषु हलप्रवाहः ॥ * ॥
<>हलप्रवाहवद्बीजवपनस्य विधिः स्मृतः ।
<>चित्रायाञ्च शुभे केन्द्रे स्थिरर्क्षमनजोदये ॥”
[Page5-523-a+ 52]
<>भीमपराक्रमे ।
<>“वामे कृष्णं बलीवर्द्दं दक्षिणे लोहितं न्यसेत् ।
<>उत्तराभिमुखो भूत्वा कर्षकः कृषिमारभेत् ॥
<>हले तु योजिते यत्र क्षेत्रे ग्रासं करोति गौः ।
<>तत्र स्याद्द्विगुणं श्यस्यमवश्यं गर्गभापितम् ॥” * ॥
<>कृत्यचिन्तामणौ बलभद्रः ।
<>“सुखदा प्रतिपच्चैव द्वितीया कार्य्यसाधिनी ।
<>आरोग्यदा तृतीया च चतुर्थी कीटकृत् सदा ॥
<>पञ्चमी श्रीप्रदा नूनं षष्ठी च कलहप्रिया ॥
<>सप्तमी स्थानदा भीग्या वृषं हन्ति तथाष्टमी ॥
<>नवमी शस्यनाशाय दशमी भूतिदा सदा ।
<>एकादशी तथा कुर्य्याद्धनं धान्यं मनोरथम् ॥
<>द्वादशी प्राणसन्देहा सर्व्वसिद्धा त्रयोदशी ।
<>चतुर्द्दशी पतिं हन्ति पञ्चदश्येव निष्फला ॥
<>अमावस्याष्टमीषष्ठीरिक्ताश्च परिवर्ज्जयेत् ।
<>सौरिभीमदिने चैव कृष्यारम्भे धनक्षयः ॥
<>प्राजेशविष्णुतिष्येयु पितृकरोत्तरेषु च ।
<>अश्विनीवातपौष्णेषु मूलादितीन्दुभे तथा ॥
<>वारे भानुजशुक्रे च जीवे शीतकरे तथा ।
<>लग्ने स्त्रीगोमीनयुग्मे कृष्यारम्भं शुभं विदुः ॥
<>ऐशान्यां पुष्पनैवेद्यैः क्षेत्रपालञ्च पूजयेत् ।
<>सालङ्कारो हलधरः स्रग्भिश्च पूजितं हलम् ।
<>दध्याज्यमधुभिः श्रेष्ठं फलाग्रञ्च प्रलेपितम् ।
<>कर्षं प्रावर्त्तयेत् पाज्ञो नूतनेन हलेन च ॥ * ॥
<>हस्ताश्वतिष्यचन्देषु ब्रह्मन्द्रविष्णुवारुणे ।
<>वायव्येन्द्राग्निभे चैव रोहिण्यामुत्तरासु च ॥
<>वारे जीवज्ञशुक्रे च सोमे दिनकरे तथा ।
<>युग्मे युवतिगोमीने शस्तं स्याद्बीजवापनम् ॥”
<>राजमार्त्तण्डे ।
<>“प्राजेशश्रवणोत्तरादितिमघामार्त्तण्डतिष्या-
<>श्विनी-
<>पौष्णानुष्णमरीचयः शतभिषा स्वाती विशाखा
<>तथा ।
<>जीवार्केन्दुसितेन्दुनन्दनदिने वारे स्थिरस्योदये
<>शस्यानां वपने भवन्ति लवने शस्ते तिथौ
<>रोपणे ॥”
<>देवलः ।
<>“गुरुसोमसूर्य्यशुक्राः क्षेम्याः सम्पत्कराः
<>शुभाः ।
<>बुधार्किभूमिपुत्त्राश्च न भवन्ति फलप्रदाः ॥
<>हन्ति मेषः पशून् सर्व्वान् स्वभावेनाथ वृश्चिकः ।
<>कर्क्कटेन भवेत् सौख्यं तुलायां न प्ररोहति ॥
<>केशरी शस्यघाती स्यात् पार्थिवोपद्रवं धनुः ।
<>मकरे चैव कुम्भे च भयमेव विनिद्दिशेत् ।
<>गोस्त्रीमन्मथमीनेषु शस्यं सम्पद्यते महत् ॥ * ॥
<>प्रशस्ते चन्द्रतारे च शुचिः शुकेन वाससा ।
<>स्नात्वा गन्धैश्च पुष्पैश्च पूजयित्वा विधानतः ॥
<>पृथ्वीञ्च ग्रहसंयुक्तां पूजयित्वा प्रजापतिम् ।
<>अग्निं प्रदक्षिणीकृत्य दीयते भूरिदक्षिणा ॥
<>कृष्णौ वृषौ नियोक्तव्यौ नवनीतैर्घृतेन वा ।
<>मुखपार्श्वं तयोर्लिप्यात् फालाग्रं कनकैः स्पृशेत् ।
<>उत्तराभिमुखो भूत्या क्षीरेणार्घ्यं प्रदापयेत् ।
[Page5-523-b+ 52]
<>ततः शुभकरः श्रीमान् कृषिकर्म्म समाचरेत् ॥ *
<>वर्ज्जयेत् भग्नशृङ्गञ्च क्षुरभङ्गञ्च वर्ज्जयेत् ।
<>विकलं छिन्नलाङ्गूलं कपिलं वृषभं तथा ॥
<>हलप्रवाहणं कार्य्यं नीरुग्भिः कृषिकर्म्मकैः ।
<>हलादिभिर्दृढैः क्षेममदृढैर्न शुभं भवेत् ॥
<>वृषभा यदि मुह्यन्ति तस्य विघ्नप्रदा भवेत् ॥”
<>कृषिरिति शेषः ।
<>“तस्मात् सर्व्वप्रयत्नेन निर्व्विघ्नं क्रारयेत् सदा ॥
<>एका जयकरी रेखा तृतीया चार्थदायिका ।
<>पञ्चमी या भवेद्रेखा बहुशस्यफला हि सा ॥
<>अत ऊर्द्ध्वं न कर्त्तव्यं महादोषस्ततो भवेत् ॥
<>संपूज्याग्निं द्विजं देवं कुर्य्याद्धलप्रवर्त्तनम् ।
<>हेमनि घृष्टफालाग्रं छिन्नरेखां न कारयेत् ॥
<>स्मर्त्तव्या वसवश्चेन्द्रः पृथू रामः सचन्द्रमाः ।
<>पराशरो बलभद्रः सर्व्वविध्नोपशान्तये ॥ * ॥
<>हले प्रवाह्यमाणे तु कूर्म्म उत्पद्यते यदि ।
<>गृहिणी म्रियते तस्य ततोऽग्नेश्च भयं भवेत् ॥
<>लाङ्गलं भिद्यते चापि प्रभुस्तत्र विनश्यति ।
<>ईशाभङ्गो यदा कर्त्तुः संशयो जीवितस्य च ॥
<>सुतनाशो युगभङ्गे समीने म्रियते सुतः ।”
<>समीने योक्त्रबन्धनकाष्ठद्वये ।
<>“योक्त्रच्छेदे तु व्यासङ्गः शस्यहानिश्च जायते ॥
<>हले प्रवाह्यमाणे तु गौरेकः प्रपतेद्यदि ।
<>प्रपतेद्युक्तमात्रस्तु बन्धनं स प्रपद्यते ।
<>ज्वरातिसाररोगेण कृषिभङ्गं विनिर्द्दिशेत् ॥
<>प्रवहेत् युक्तमात्रस्तु ततो गौः प्लवते यदि ।
<>वत्सालीढेन नर्द्दन्ति ततः शस्यं चतुर्गुणम् ॥ * ॥
<>हेमवारिविलिप्तस्य बीजस्योन्नयतः शुचिः ।
<>इन्द्रं चित्ते विधायाथ स्वयं मुष्टित्रयं वपेत् ॥
<>कृत्वा चान्योन्यप्रोत्साहं कर्षको हृष्टमानसः ।
<>प्राङ्मुखः कलसं गृह्य इमं मन्त्रमुदीरयेत् ॥
<>त्वं वै वसुन्धरे सीते बहुपुष्पफलप्रदे ।
<>नमस्ते मे शुभं नित्यं कृषिं मेधां शुभे कुरु ॥
<>रोहन्तु सर्व्वशस्यानि काले देवः प्रवर्षतु ।
<>कर्षकास्तु भवन्त्यग्रा धान्येन च धनेन च
<>स्वाहा ॥” * ॥
<>कृत्यरत्नाकरे ब्रह्मपुराणम् ।
<>“चैत्रे च कृष्णपञ्चम्यां काश्मीरा च रजस्वला ।
<>नित्यं भवति तस्मात्तां कृत्वा शैलमयीं स्त्रियम् ॥
<>अभ्यङ्गवस्त्रनैविद्यैः पूजयेच्च दिनत्रयम् ।
<>पुष्पालङ्कारधूपैश्च गोरसं वर्ज्जयन्ति च ॥”
<>काश्मीरा पृथ्वा ।
<>“अष्टम्याञ्च ततः स्नाप्य ताभिरेव गृहे गृहे ।
<>सुस्नाताभिः प्रहृष्टाभिर्जीवपत्नीभिरेव च ।
<>अनन्तरं द्विजैः स्नाप्या सर्व्वौषधियुतैर्ज्जलैः ।
<>गन्धैर्बीजैस्तथा रत्नैः फलैः सिद्धार्थकैस्तथा ॥
<>स्नापयित्वा च तां देवीं गन्धैर्म्माल्यश्च पूजयेत् ।
<>तन्निवेदितशिष्टञ्च प्राशितव्यं गृहे गृहे ॥
<>अतः परमृतुस्नाता गर्भं गृह्णाति मेदिनी ॥” * ॥
<>तथा ।
<>“ब्रह्मा विष्णुश्च रुद्रश्च काश्यपः सुरभो तथा ।
<>इन्द्रः प्रचेताः पर्ज्जन्यः शेषश्चन्द्रार्क्क्यवह्नयः ॥
[Page5-523-c+ 52]
<>बलदेवो हलं भूमिर्वृषभो रामलक्ष्मणौ ।
<>रक्षोघ्नौ जानकी सीता युगं गगनमेव च ॥
<>सीता लाङ्गलपद्धतिः । युगं युगकाष्ठम् ।
<>“एते द्वाविंशतिः प्रोक्ताः प्रजानां पतयः शुमाः ।
<>गोमङ्गले तु संपूज्याः कृष्यारम्भे महोत्सवे ॥
<>अर्घैः पुप्पैश्च धूपैश्च माल्यै रत्नैः पृथक् पृथक् ।
<>हलेन वाहयेद्भूमिं स्वयं स्नातः स्वलङ्कृतः ॥”
<>तथा ।
<>“उप्त्वा बीजन्तु तत्रैव भोक्तव्यं बान्धवैः सह ॥”
<>बीजवपनं प्राजापत्यतीर्थेन । यथा, हारीतः ॥
<>कनिष्ठायाः पश्चात् प्राजापत्यमावपनं होम-
<>तर्पणे प्राजापत्येन कुर्य्यात् । इति । होमतर्पणे
<>लाजहोमसनकादितर्पणे । राजमार्त्तण्डे ।
<>“नित्यं दशहले लक्ष्मीर्नित्यं पञ्चहले धनम् ।
<>नित्यञ्च त्रिहले भक्तं नित्यमेकहले ऋणम् ॥” * ॥
<>कृषिपराशरः ।
<>“वैशाखे वपनं श्रेष्ठं मध्यमं रोहिणीरवौ ।
<>अतः परिस्मिन्नधमं न जातु श्रावणे शुभम् ॥”
<>ज्योतिषे ।
<>“पूर्व्वभाद्रपदा मूलं रोहिण्युत्तरफल्गुनी ।
<>विशाखा शतभिषा वाथ धान्यानां रोपणे
<>वराः ॥
<>सदोप्त्वा रजनीं नीलीं पुत्त्रवित्तैर्वियुज्यते ।
<>स्वयं जाते पुनस्ते द्वे पालयन्नैव दुष्यति ॥
<>आरामे गृहमध्ये वा मोहात् सर्षपमावपन् ।
<>पराभवं रिपोर्याति ससाधनधनक्षयम् ॥
<>निशा नीली पलाशश्च चिञ्चा श्वेतापराजिता ।
<>कोविदारश्च सर्व्वत्र सर्व्वं निघ्नन्ति मङ्गलम् ॥”
<>निशा हरिद्रा । कोविदारको रक्तकाञ्चनः ॥ *
<>“हेमाम्भसा वृक्षबीजं स्नातो मन्त्रेण रोपयेत् ॥
<>वसुधेति सुशीलेति पुण्यदेति धरेति च ।
<>नमस्ते सुभगे न्तियं द्रुमोऽयं वर्द्धतामिति ॥ * ॥
<>लिखित्वालक्तकेनापि मन्त्रं शस्येषु बन्धयेत् ।
<>न व्याधिकीटहिंस्राणां भयं तत्र भवेत् क्वचित् ॥”
<>सिद्धिः प्रबलतरतरङ्गतरलितमृदुतरसमीरण-
<>वनोद्देशे श्रीमद्रामभद्रपादाः कुशलिनः समुद्र-
<>तटे नानाशतसहस्रवानराणां मध्ये खरनखर-
<>पञ्चोर्द्धलाङ्गूलं पवनसुतं वायुवेगं परचक्रप्रमथनं
<>श्रीमद्धनूमन्तमाज्ञापयन्ति अमुकस्याखण्डक्षेत्रे
<>वाताभोम्भो गान्धीरुती पाण्डरमुण्डी धूली-
<>शृङ्गारतल्पा कृषराङ्गता फडिङ्गा एला वानरा
<>गरुडा इमडूका महिषादिरोगं खण्डयत क्षण-
<>मपि विलम्बं मा चरत यदि विलम्बं कारयत
<>तदा युप्मान् शतखण्डं कारयामीति । ओँ घ्राँ
<>व्रीँ घ्रौँ श्रीरामाय नमः । इति शस्येषु बन्ध-
<>येत् ॥ * ॥ धान्यच्छेदनम् । दीपिकायाम् ।
<>“याम्याजपादहिधनानलतोयशक्र-
<>चित्रोत्तरोडुषु कुजार्कजवारवर्जम् ।
<>शस्तेन्दुयोगकरणषु तिथौ विरिक्ते
<>धान्यच्छिदिः स्थिरनरस्वमृगोदयेषु ॥”
<>बलभद्रः ।
<>“रेवतीहस्तमूसेषु श्रवणे नागयाम्ययोः ।
[Page5-524-a+ 52]
<>पितृदेवे तथा सौम्ये धान्यच्छेदं मृगोदये ।”
<>अथ धान्यच्छेदप्रकारः ।
<>“सपत्रौ माषमुद्गौ च यवधान्ये सकाण्डके !
<>छिन्द्यात्तिलञ्च निष्पत्रमेतत् पाराशरं मतम् ॥”
<>ग्रराशरः ।
<>“न मुष्टिग्रहणं कुर्य्यात् कदाचिद्घटपौषयोः ।
<>ईशाने लवनं कुर्य्यात् सार्द्धमुष्टिद्वयं शुचिः ॥
<>पौष्णे पुष्ये शुभाहे वा पूजयित्वेष्टदेवताम् ।
<>शस्यविघ्नप्रशान्त्यर्थं क्षेत्रे वाहकभोजनम् ॥”
<>बौधायनः ।
<>“रथाश्वगजधान्यानां गवां चैव रजः शुभम् ।
<>अथाशस्तं समूहिन्याः श्वाजाविखरवाय-
<>साम् ॥”
<>समूहिनी संमार्ज्जनी ॥ * ॥ कृत्यचिन्तामणौ
<>मेधिरोपणम् ।
<>वटश्च सप्तपर्णश्च गम्भारी शाल्मली तथा ।
<>औडुम्बरी तथा धात्री या चान्या क्षीर-
<>धारिणी ।
<>स्त्रीनाम्नी कर्षकैर्नित्यं मेधिः कार्य्या फलप्रदा ॥”
<>बीजसञ्चयदिनादि तच्छब्दे द्रष्टव्यम् ॥ * ॥ * ॥
<>अथ प्रयोगः ।
<>पौर्णमास्यन्तचैत्रीयकृष्णपञ्चम्यां पृथ्वी रजस्वला
<>तां दिनत्रयमेकस्मिन् पर्व्वताकारे उच्चपदेशे
<>सधवाः स्त्रियः प्रपूजयेयुरष्टम्यां तां स्नापयित्वा
<>ताः पूजयेयुः । ततः शुभदिने बीजवपनदिने
<>वा सर्व्वौषधिगन्धबीजरत्नफलश्वेतसर्षपैः पृथ्वीं
<>स्नापयित्वा गन्धादिभिः पूजयेत् । नैवेद्यशेषञ्च
<>पश्चाद्भोक्तव्यम् ॥ * ॥ अथ हलप्रवाहदिने बीज-
<>षपनदिने च कृतस्नानादिराचान्तो गर्त्तं क्षेवे
<>कृत्वा जलेनापूर्य्य तत्र प्रजापतिं सूर्य्यादिनव-
<>ग्रहान् पृथ्वीञ्च पूजयेत् ।
<>“हिरण्यगर्भे वसुधे शेषस्योपरिशायिनि ।
<>वसाम्यहं तव पृष्ठे गृहाणार्घ्यं धरित्रि मे ॥”
<>इति मन्त्रेण क्षीरेणार्घ्यं दद्यात् । ऐशान्यां
<>पुष्पनैवेद्यैः प्रणवादिनमोऽन्तेन ब्रह्मणे विष्णवे ।
<>नमस्ते बहुरूपाय विष्णवे परामात्मने स्वाहा ॥
<>इत्यनेन त्रिः पूजयेत् । रुद्राय कश्यपाय सुरभ्यै
<>इन्द्राय । तदर्घ्यमन्त्रस्तु ।
<>“शक्रः सुरपतिः श्रेष्ठो वज्रहस्तो महाबलः ।
<>शतयज्ञाधिपो देव तुभ्यमिन्द्राय वै नमः ॥”
<>प्रचेतमे पर्ज्जन्याय शेषाय चन्द्राय अर्काय वह्रये
<>बलदेवाय हलाय भूमये वृषभाय रमाय लक्ष्म-
<>णाय जानक्यै सीतायै युगाय गगनाय इति
<>द्वाविंशतिं पूजयेत् क्षेत्रपालमग्निं द्विजञ्च पूज-
<>येत् । अग्निं प्रदक्षिणीकृत्य ब्राह्मणाय दक्षिणां
<>दद्यात् । आम्रपल्लवौदनदधीनि गर्त्ते निःक्षिप्य
<>मृत्तिकाभिः पूरयेत् । कृष्णी वृषौ नवनीतै-
<>र्घृतेन वा मुखषार्श्वयोर्निलिम्पेत् । हलप्रवाह-
<>कान् गन्धादिना भूषयित्वा हलं माल्यादिभिः
<>पूजयित्वा दधिघृतमधुभिः फालाग्रं प्रलिप्य
<>हेम्ना फालाग्रं घर्षयित्वा कर्षयेत् । वस्विन्द्र-
<>प्रथरामेन्दुपराशरबलभद्रान् स्मरेत् । एका
[Page5-524-b+ 52]
<>तिस्रः पञ्च वा रेखा हलेन कार्य्याः । भग्नशृङ्ग-
<>खुरलाङ्गूलाः कपिलाश्च वृषा न योक्तव्याः ।
<>हलप्रवाहकाश्च समर्थाः कर्त्तव्याः । हलानि
<>नवानि दृढानि कर्त्तव्यानि । वृषभयुद्धादिकं न
<>शुभदं वृषभाणां नर्द्दनेन चतुर्गुणं शस्य मूत्र-
<>पुरीषोत्सर्गे तथा ॥ * ॥ वीजवपने त्विदमधि-
<>कम् । सुवर्णजलसंयुक्तं बीजमुष्टित्रयं इन्द्रं
<>ध्यायन् स्वयं प्राजापत्येन तीर्थेन वपेत् । उभय-
<>त्रैव प्राङ्मुखः जलपूर्णं कलसं गृहीत्वा ।
<>“त्वं वै वसुन्धरे सीते बहुपुष्पफलप्रदे ।
<>नमस्ते मे शुभं नित्यं कृषिं मेधां शुभे कुरु ॥
<>रोहन्तु सर्व्वशस्यानि काले देवः प्रवर्षतु ।
<>कर्षकास्तु भवन्त्वग्य्रा धान्येन च धनेन च
<>स्नाहेति प्रार्थयेदिति ॥”
<>इति ज्योतिस्तत्त्वम् ॥ * ॥
<>अपि च ।
<>“अमावस्यां पितृश्राद्धे अम्बुवाचीदिने तथा ।
<>लाङ्गलेन क्षतं क्षेत्रं पृथिवी कम्पते सदा ॥”
<>इति कर्म्मलोचनम् ॥ * ॥
<>स्मृतिसागरसारे गोभिलः ।
<>“हलैर्व्वा शकटैर्व्वापि वाहयेत् यो वृषं स्वयम् ।
<>प्राजापत्यद्वयं कुर्य्यात् द्विगुणं योषितां गवाम् ॥
<>वृषभन्तु समुत्सृष्टं कपिलां वापि कामतः ॥
<>योजयित्वा हले कुर्य्यात् व्रतं चान्द्रायणद्वयम् ॥”
<>इति तिथ्यादितत्त्वम् ॥
<LEND>
