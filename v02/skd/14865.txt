<L>14865<pc>2-616<k1>तिथिः<k2>तिथिः
तिथिः¦, स्त्री पुं, (तनोति विस्तारयति चन्द्रकला-
मिति । तन्यते चन्द्रकलयेति वा । तन + बाहु-
लकात् इथिन् नादिलोपश्च । तदुक्तं “तन्यन्ते
कलया यस्मात् तस्मात् तास्तिथयः स्मृताः ।”
इति । यद्बा, अततीति । अत सातत्यगमने +
“ऋतन्यञ्जीति ।” उणां । ४ । २ । इथिन् प्रत्य-
येन अतिथिरिति सिद्धे बाहुलकात् अलोपः ।
इति वर्णविवेकः ।) चन्द्रकलाक्रियारूपा । चन्द्र-
कलाक्रियोपलक्षितः काल इति वा । तस्याः
स्वरूपं यथा, --
“अमादिपौर्णमास्यन्ता या एव शशिनः कलाः ।
तिथयस्ताः समाख्याताः षोडशैव वरानने ! ॥
तत्र प्रथमकलाक्रियारूपां प्रतिपत् एवं द्बिती-
यादिकलाक्रियारूपा द्वितीयादिः । सा च वृद्धि-
रूपा चेत् शुक्ला ह्रासरूपा चेत् कृष्णा ॥ यथा,
“तत्र पक्षावुभौ मासे शुक्लकृष्णक्रमेण हि ।
चन्द्रवृद्धिकरः शुक्लः कृष्णश्चन्द्रक्षयात्मकः ॥
पक्षत्याद्यास्तु तिथयः क्रमात् पञ्चदश स्मृताः ।
दर्शान्ताः कृष्णपक्षे ताः पूर्णिमान्ताश्च शुक्लके ॥
गोभिलोक्तामावास्याघटकोपर्य्यधोभावापन्नसम-
सूत्रपातन्यायेन राश्येकावच्छेदेन सहावस्थान-
युक्तार्कमण्डलाच्चन्द्रमण्डलस्य राशिद्वादशांश-
द्वादशांशभोगात्मकनिर्गमरूपवियोगेन शुक्लायाः
प्रतिपदादितत्तत्तिथेरुत्पत्तिः । एवं गोभि-
लोक्तपौर्णमासीघटकसप्तमराश्यवस्थानरूपपरम-
नियोगानन्तरमर्कमण्डलप्रवेशाय चन्द्रमण्डलस्य
राशिद्वादशांशद्वादशांशभोगात्मकप्रवेशरूप-
सन्निकर्षेण कृष्णायास्तत्तत्तिथेश्चोत्पत्तिरिति ।
[Page2-617-a+ 52]
यथा, --
अर्काद्बिनिःसृतः प्राचीं यद्यात्यहरहः शशी ।
भागैर्द्बादशभिस्तत् स्यात्तिथिश्चान्द्रमसं दिनम् ॥
त्रिंशांशकस्तथा राशेर्भाग इत्यभिधीयते ।
आदित्याद्विप्रकृष्टस्तु भागं द्बादशकं यदा ॥
चन्द्रमाः स्यात्तदा राम तिथिरित्यभिधीयते ॥ * ॥
सा देवकृत्ये पूर्व्वाह्णयुता ग्राह्या । एकादश्युपवासा-
तिरिक्तस्थले सर्व्वत्र त्रिसन्ध्यव्यापिनी ग्राह्या ॥ * ॥
अथ प्रतिपत् ।
सा च कृष्णा द्वितीयायुता ग्राह्या शुक्ला अमा-
वस्यायुता ग्राह्या कृष्णाप्युपवासे द्बितीयायुता न
ग्राह्या । अत्र तैलाभ्यङ्गं कुष्माण्डभक्षणं क्षौरञ्च
न कार्य्यम् ॥ * ॥
अथ द्बितीया ।
सा च कृष्णा पूर्व्वयुता शुक्ला परयुता ग्राह्या ।
भ्रातृद्बितीया तु अष्टधाविभक्तदिनपञ्चमांशयुता
याह्या उभयदिने तल्लाभे परयुता ग्राह्या । तत्र
बृहतीभक्षणं न कार्य्यम् ॥ * ॥
अथ तृतीया ।
सा च रम्भाव्रतेतरदेवकार्य्येषु चतुर्थीयुता ग्राह्या
रम्भाव्रते तु द्बितीयायुता । तत्र मांसभक्षणं
पटोलभक्षणञ्च न कार्य्यम् ॥ * ॥
अथ चतुर्थी ।
सा च पञ्चमीयुता ग्राह्या । विनायकव्रते
तृतीयायुता ग्राह्या । मङ्गलवारे शुक्ला चतुर्थी
अक्षया । अत्र मूलकभक्षणं क्षोरं प्रदोषे
अध्ययनञ्च न कार्य्यम् । भाद्रमासे चतुर्थ्यां
चन्द्रो न द्रष्टव्यः । प्रमादाद्दृष्ट्वा, --
सिंहः प्रसेनमवधीत् सिंहो जाम्बवता हतः ।
सुकुमारक ! मा रोदीस्तव ह्येष स्य मन्तकः ॥
अनेन मन्त्रेणाभिमन्त्रितं जलं पेयं आचारात्
स्यमन्तकोपाख्यानञ्च श्रोतव्यम् ॥ * ॥
अथ पञ्चमी ।
सा च चतुर्थीयुता ग्राह्या अत्र विल्वं न भोक्त-
व्यम् ॥ * ॥
अथ षष्ठी ।
सा सप्तमीयुता ग्राह्या । स्कन्दषष्ठी तु पञ्चमी-
युता ग्राह्या अस्यां शिरोऽभ्यङ्गो निम्बभक्षणञ्च
न कर्त्तव्यम् ॥ * ॥
अथ सप्तमी ।
सा षष्ठीयुता ग्राह्या तत्र तालं न भक्षयेत् ।
शुक्लपक्षस्य सप्तम्यां यदि रविवारो भवेत् सा
विजया सप्तमी । माघमासस्य शुक्लसप्तम्यां दिवा-
करा रथमापुः तस्मात् सा रथसप्तमी ॥ सा
मन्वादिश्च । तस्यां अध्ययनं न कर्त्तव्यम् ॥ * ॥
अथाष्टमी ।
सा शुक्ला नवमीयुता ग्राह्या कृष्णा सप्तमीयुता ।
तत्राध्ययनं नारिकेलभक्षणञ्च न कर्त्तव्यम् ॥
शनिवारे अथवा मङ्गलवारे कृष्णाष्टमी पुण्य-
तरा । बृहस्पतिवारे शुक्लाष्टमी अक्षया ।
दूर्व्वाष्टमी पूर्व्वविद्धा ग्राह्या । जन्माष्टमीव्यवस्था
तच्छब्दे द्रष्टव्या ॥ * ॥
[Page2-617-b+ 52]
अथ नवमी ।
सा चाष्टमीयुता ग्राह्या । तत्रालावुभक्षणं न
कर्त्तव्यम् । माघस्य शुक्ला नवमी महानन्दा ।
रामनवमीव्यवस्था तच्छब्दे द्रष्टव्या ॥ * ॥
अथ दशमी ।
सा च शुक्ला एकादश्या कृष्णा तु नवम्या युता
ग्राह्या । अत्र कलम्बीभक्षणं न कर्त्तव्यम् ॥ * ॥
एकादशीव्यवस्था श्रीविष्णोः शयनव्यवस्था च
तत्तच्छब्दे द्रष्टव्या ॥ * ॥ अथ द्वादशी ।
सा च एकादशीयुता ग्राह्या । अत्र पूतिका-
भक्षणं न कर्त्तव्यम् । फाल्गुनस्य शुक्ला द्बादशी
पुष्यनक्षत्रयुक्ता चेत् गोविन्दद्वादशी ॥ * ॥
अथ त्रयोदशी ।
सा च शुक्ला द्वादशीयुता कृष्णा परयुता ग्राह्या ।
अत्र वार्त्ताकीभक्षणं न कर्त्तव्यम् ॥ * ॥
अथ चतुर्द्दशी ।
सा शुक्ला पूर्णिमायुता कृष्णा त्रयीदशीयुता
ग्राह्या । तत्र माषो न भोक्तव्यः । ज्यैष्ठकृष्ण-
चतुर्द्दश्यां प्रदोषे सावित्रीव्रतं कर्त्तव्यम् । तत्र
यदा त्रयोदशी दिवाभागे दण्डद्बयमात्रसत्त्वे-
ऽपि चतुर्द्दशी भवेत् तद्दिने व्रतं कर्त्तव्यम् ।
पूर्व्वाहे तद्विधत्वेऽपि पराहे त्रिसन्ध्यव्यापित्वे
पराह एव । यदा तु पूर्व्वापरयोर्न तथाविधा
तदापि पराह एव । भाद्रे मासि कृष्णा चतु-
र्द्दशी अघोरा । माघे कृष्णा चतुर्द्दशी रटन्ती ।
शिवरात्रिव्यवस्था तच्छब्दे द्रष्ठव्या ॥ * ॥
अथ पौर्णमासी ।
तत्र मांसं न भोक्तव्यम् । सा च चतुर्द्दशीयुता
ग्राह्या । सा तु मासर्क्षयुता चेत् तदा महती ।
कार्त्तिकमासे कृत्तिकानक्षत्रयुता पौर्णमासी
महाकार्त्तिकी एवमन्यत्रापि । महाज्यैष्ठी-
व्यवस्था तच्छब्दे द्रष्टव्या । कोजागरव्यवस्था
तच्छब्दे द्रष्टव्या ॥ * ॥ अथामावस्या ।
अत्र मांसं न भोक्तव्यम् । सा प्रतिपद्युता
ग्राह्या । मङ्गलवारे यदि अमावस्या भवेत्
तदा अरुणोदयमारभ्य मौनी भूत्वा यो गङ्गायां
स्नायात् स सहस्रगोदानजन्यफलमाप्नुयात् ।
अमावस्याश्राद्धव्यवस्था श्राद्धशब्दे द्रष्टव्या ।
पौषमाघयोरमावास्या यदि दिवारविवार-
व्यतीपात-श्रवणनक्षत्रयुक्ता भवति तदा अर्द्धो-
दययोगः स्यात् । अयं कोटिसूर्य्यग्रहतुल्यः अत्र
तावज्जलं गङ्गोदकतुल्यं यत्किञ्चिद्दानं सेतु-
सन्निभञ्च भवति । इति तिथ्यादितत्त्वम् ॥ तिथि-
कृत्यं मासशब्दे द्रष्टव्यम् ॥
<LEND>
