<L>24424<pc>3-438<k1>बौद्धं<k2>बौद्धं
बौद्धं¦, क्ली, (बुद्धेन प्रणीतम् । बुद्ध + अण् ।)
बुद्धकृतनिरीश्वरशास्त्रम् । तत् सर्व्वैः शास्त्र
कारैः खण्डितं अग्राह्यम् । इति श्रीभागवतम् ।
बौद्धशास्त्रसंस्थापनकर्त्ता बृहस्पतिः । यथा, --
“प्राह वाचस्पतिं देवः पीडितोऽस्मि रजेः सुतैः ।
न यज्ञभागो राज्यं मे निर्जितश्च बृहस्पते ! ।
राज्यलाभाय मे यत्नं विधत्स्व धिषणाधिप ! ॥
ततो बृहस्पतिः शक्रमकरोद्बलदर्पितम् ।
ग्रहशान्तिविधानेन पौष्टिकेन च कर्म्मणा ॥
गत्वाथ मोहयामास राजपुत्त्रान् बृहस्पतिः ।
जिनधर्म्मं समास्थाय वेदवाह्यं स वेदवित् ॥
वेदत्रयीपरिम्रष्टांश्चकार धिषणाधिपः ।
वेदवाह्यान् परिज्ञाय हेतुवादसमन्वितान् ।
जघान शक्रो वज्रेण सर्व्वधर्म्मबहिष्कृतान् ॥”
इति मात्स्ये २४ अध्यायः ॥
(बौद्धदर्शनं यथा, सर्व्वदर्शनसंग्रहे । “अत्र
बौद्धैरभिधीयते यदभ्यध्यायि अविनाभावो
दुर्बोध इति तदसाधीयः तादात्म्यतदुत्पत्तिभ्या-
सविनाभावस्य सुज्ञानत्वात् । तदुक्तम्,
“कार्य्यकारणभावाद्वा स्वभावाद्वा नियामकात् ।
अविनाभावनियमो दर्शनान्तरदर्शनात् ॥”
इति ॥
अन्वयव्यतिरेकावविनाभावनिश्चायकावितिपक्षे
साध्यसाधनयोरव्यभिचारो दुरवधारणो भवेत्
भूते भविष्यति वर्त्तमाने अनुपलभ्यमानेऽपि
व्यभिचारशङ्काया अनिवारणात् । ननु तथा-
विधस्थले तावकेऽपि मते व्यभिचारशङ्का
दुष्परिहरेति चेत् मैवं वोचः विनापि कारणं
कार्य्यमुत्पद्यतामिमेवंविधायाः शङ्काया व्याघा-
तावधिकतया निवृत्तत्वात् । तदेव ह्याशङ्क्येत
यस्मिन्नाशङ्क्यमाने व्याघातादयो नावतरेयुः
तदुक्तं व्याघातावधिराशङ्केति । तस्मात्तदुत्पत्ति-
निश्चयेन अविनाभावो निश्चीयते तदुत्पत्ति-
निश्चयश्च कार्य्यहेत्वोः प्रत्यक्षोपलम्भानुपलम्भ-
पञ्चकनिबन्धनः । कार्य्यस्योत्पत्तेः प्रागनुपलम्भः
कारणोपलम्भे सत्युपलम्भः उपलब्धस्य पश्चात्
कारणानुपलम्भादनुपलम्भ इति पञ्चकारण्या
धूमधूमध्वजयोः कार्य्यकारणभावो निश्चीयते
तथा तादात्म्यंनिश्चयेनाप्यविनाभावो निश्चीयते
यदि शिंशपा वृक्षत्वमतिपतेत् स्वात्मानमेव
जह्यादिति विपक्षे बाधकप्रवृत्तेः अप्रवृत्ते तु
बाधके भूयः सहभावोपलम्भेऽपि व्यभिचार-
शङ्कायाः को निवारयिता । शिंशपावृक्षयोश्च
तादात्म्यनिश्चयो वृक्षोऽयं शिंशपेति सामाना-
धिकरण्यबलादुपपद्यते । न ह्यत्यन्ताभेदे तत्
सम्भवति पर्य्यायत्वेन युगपदपि प्रयोगायोगात्
नाप्यत्यन्तभेदे गवाश्वयोरनुपलम्भात् । तस्मात्
[Page3-439-a+ 52]
कार्य्यात्मानौ कारणमात्मानमनुमापयत इति
सिद्धम् ।
यदि कश्चित् प्रामाण्यमनुमानस्य नाङ्गीकुर्य्यात्
तं प्रति ब्रूयात् अनुमानं प्रमाणं न भवतीत्ये-
तावन्मात्रमुच्यते तत्र न किञ्चन साधनमुप-
न्यस्यते उपन्यस्यते वा । न प्रथमः एकाकिनी
प्रतिज्ञा हि प्रतिज्ञातं न साधयेदिति न्यायात् ।
नापि चरमः अनुमानं प्रमाणं न भवतीति
ब्रुवाणेन त्वया अशिरस्कवचनस्योपन्यासे मम
माता बन्ध्येतिवद्व्याघातापातात् । किञ्च प्रमाण-
तदाभासव्यवस्थापनं तत्समानजातीयत्वादिति
वदता भवतैव स्वीकृतं स्वभावानुमानम् । पर-
गता विप्रतिपत्तिस्तु वचनलिङ्गेनेति ब्रुवता
कार्य्यलिङ्गकमनुमानम् अनुपलब्ध्या कञ्चिदर्थं
प्रतिषेधयतानुपलब्धिलिङ्गकमनुमानम् । तथा-
चोक्तं तथागतैः ।
“प्रमाणान्तरसामान्यस्थितिरन्यधियां गतेः ।
प्रमाणान्तरसद्भावः प्रतिषेधाच्च कस्यचित् ॥”
इति ॥
पराक्रान्तञ्चात्र सूरिभिरिति ग्रन्थभूयस्त्वभया-
दुपरम्यते ।
ते च बौद्धाश्चतुर्विधया भावनया परमपुरुषार्थं
कथयन्ति । ते च माध्यमिकयोगाचारसौत्रा-
न्तिकवैभाषिकसंज्ञाभिः प्रसिद्धा बौद्धा यथा-
क्रमं सर्व्वशून्यत्व-वाह्यशून्यत्व-बाह्यार्थानुमेयत्व-
वाह्यार्थप्रत्यक्षत्ववादानातिष्ठन्ते । यद्यपि भग-
वान् बुद्ध्व एक एव बोधयिता तथापि बोद्ध-
व्यानां बुद्धिभेदाच्चातुर्विध्यं यथा गतोऽस्तमर्क
इत्युक्ते जारचौरानूचानादयः स्वेष्टानुसारेणा-
भिसरणपरस्वहरणसदाचरणादिसमयं बुध्यन्ते ।
सर्व्वं क्षणिकं क्षणिकं दुःखं दुःखं स्वलक्षणं
स्वलक्षणं शून्यं शून्यमिति भावनाचतुष्टयमुप-
दिष्टं द्रष्टव्यम् । तत्र क्षणिकत्वं नीलादिक्षणानां
सत्त्वेनानुमातव्यं यत् सत् तत् क्षणिकं यथा
जलधरपटलं सन्तश्चामी भावा इति । न चाय-
मसिद्धो हेतुः अर्थक्रियाकारित्वलक्षणस्य सत्त्वस्य
नीलादिक्षणानां प्रत्यक्षासिद्धत्वात् व्यापक-
व्यावृत्त्या व्याप्यव्यावृत्तिन्यायेन व्यापकक्रमा-
क्रमव्यावृत्तावक्षणिकात् सत्त्वव्यावृत्तेः सिद्ध-
त्वाच्च । तच्चार्थक्रियाकारित्वं क्रमाक्रमाभ्यां
व्याप्तं न च क्रमाक्रमाभ्यामन्यः प्रकारः समस्ति
परस्परविरोधे हि न प्रकारान्तरस्थितिः ।
नैकतापि विरुद्धानामुक्तिमात्रविरोधत इति
न्यायेन व्याघातस्योद्भटत्वात् । तौ च क्रमाक्रमौ
स्थायिनः सकाशाद्व्यावर्त्तमानौ अर्थक्रियामपि
व्यावर्त्तयन्तौ क्षणिकत्वपक्ष एव सत्त्वं व्यवस्था-
पयत इति सिद्धम् ।
नन्वक्षणिकस्यार्थक्रियाकारित्वं किं न स्यादिति
चेत् तदयुक्तं विकल्पासहत्वात् तथा हि वर्त्त-
मानार्थक्रियाकरणकाले अतीतानागतयोः
किमर्थक्रिययोः स्थायिनः सामर्थ्यमस्ति नो वा ।
आद्ये तयोरनिराकरणप्रसङ्गः समर्थस्य क्षेपा-
[Page3-439-b+ 52]
योगात् यत् यदा यत्करणसमर्थं तत् तदा तत्-
करोत्येव यथा सामग्री स्वकार्य्यं समर्थश्चायं
भाव इति प्रसङ्गानुमानाच्च । द्वितीयेऽपि
कदापि न कुर्य्यात् सामर्थ्यमात्रानुबन्धित्वादर्थ-
क्रियाकारित्वस्य यत् यदा यन्न करोति तत् तदा
तत्रासमर्थं यथा हि शिलाशकलमङ्कुरे न चैष
वर्त्तमानार्थक्रियाकरणकाले वृत्तवर्त्तिष्य माणे
अर्थक्रिये करोतीति तद्विपर्य्ययाच्च । ननु क्रम-
वत्सहकारिलाभात् स्थायिनः अतीतानागतयोः
क्रमेण क्रमणमुपपद्यते इति चेत् तत्रेदं भवान्
पृष्टो व्याचष्टां सहकारिणः किं भावस्योप-
कुर्व्वन्ति न वा न चेत् नापेक्षणीयास्ते अकि-
ञ्चित् कुर्व्वतां तेषां तादात्म्यायोगात् । उप-
कारकत्वपक्षे सोऽयमुपकारः किं भावाद्भिद्यते
न वा भेदपक्षे आगन्तुकस्यैव तस्य कारणत्वं
स्यात् न भावस्याक्षणिकस्य आगन्तुकातिशया-
न्वयव्यतिरेकानुविधायित्वात् । कार्य्यस्य । तदु-
क्तम् ।
“वर्षातपाभ्यां किं व्योम्नश्चर्म्मण्यस्ति तयोः
फलम् ।
चर्म्मोपमश्चेत् सोऽनित्यः खतुल्यश्चेदसत्फलः ॥”
इति ।
अथ भावस्तैः सहकारिभिः सहैव कार्य्यं करो-
तीति स्वभाव इति चेत् अङ्ग तर्हि सहकारिणो
न जह्यात् प्रत्युत पलायमानानपि गले पाशेन
बद्ध्वा कृत्यं कार्य्यं कुर्य्यात् स्वभावस्यानपायात् ।
किञ्च सहकारिजन्योऽतिशयः किमतिशया-
न्तरमारभते न वा उभयथापि प्रागुक्तदूषण-
पाषाणवर्षणप्रसङ्गः । अतिशयान्तरारम्भपक्षे
बहुमुखानवस्थादौस्थ्यमपि स्यात् अतिशये
जनयितव्ये सहकार्य्यन्तरापेक्षायां तत्परम्परा-
पात इत्येकानवस्थाऽऽस्थेया तथाहि सह-
कारिभिः सलिलपवनादिभिः पदार्थसार्थैराधी-
यमाने बीजस्यातिशये बीजमुत्पादकमभ्युपेयम्
अपरथा तदभावेऽप्यतिशयः प्रादुर्भवेत् बीज-
ञ्चातिशयमादधानं सहकारिसापेक्षमेवाधत्ते
अन्यथा सर्व्वदोपकारापत्तौ अङ्कुरस्यापि सदो-
दयः प्रसज्येत । तस्मादतिशयार्थमपेक्षमाणैः
सहकारिभिरतिशयान्तरमाधेयं बीजे तस्मिन्न-
प्युपकारे पूर्व्वन्यायेन सहकारिसापेक्षस्य
बीजस्य जनकत्वे सहकारिसम्पाद्यबीजगताति-
शयानवस्था प्रथमा व्यवस्थिता । अथोपकारः
कार्य्यार्थमपेक्षमाणोऽपि बीजादिनिरपेक्षं कार्य्यं
जनयति तत्सापेक्षो वा । प्रथमे बीजादेरहेतु-
त्वमापतेत् । द्बितीये अपेक्ष्यमाणेन बीजादिना
उपकारे अतिशय आधेयः एवं तत्र तत्रा-
पीति बीजादिजन्यातिशयनिष्ठातिशयपरम्परा-
पात इति द्वितीयानवस्था स्थिरा भवेत् । एव-
मपेक्ष्यमाणेनोपकारेण बीजादौ धर्म्मिण्युप-
कारान्तरमाधेयमित्युपकाराधेयबीजातिशया-
श्रयातिशयपरम्परापात इति तृतीयानवस्था
दुरवस्था स्यात् । अथ भावादभिन्नोऽतिशयः
[Page3-439-c+ 52]
सहकारिभिराधीयत इत्यभ्युपगम्यते तहि
प्राचीनो भावोऽनतिशयात्मा निवृत्तः अन्यश्चा-
तिशयात्मा कुर्व्वद्रूपादिपदवेदनीया जायत इति
फलितं ममापि मनोरथद्रुमेण ।
तस्मादक्षणिकस्यार्थक्रिया दुर्घटा नाप्यक्रमेण
घटते विकल्पासहत्वात् । तथाहि युगपत-
सकलकार्य्यकरणसमर्थः स भावस्तदुत्तरकालमनु-
वर्त्तते न वा । प्रथमे तत्कालवत् कालान्तरेऽप्रि
तावत् कार्य्यकारणमापतेत् । द्बितीये स्थायि-
त्ववृत्त्याशा मूषिकभक्षितबीजादावङ्कुरादि-
जननप्रार्थनामनुहरेत् । यद् विरुद्धधर्म्माध्यस्तं
तन्नाना यथा शीतोष्णे । विरुद्धधर्म्माध्यस्त-
श्चायमिति जलधरे प्रतिबन्धसिद्धिः । न चाय-
मसिद्धो हेतुः स्थायिनि कालभेदेन सामर्थ्यासा-
मर्थ्ययोः प्रसङ्गतद्विपर्य्ययसिद्धत्वात्तत्रासामथ्य-
साधकौ प्रसङ्गतद्विपर्य्ययौ प्रागुक्तौ सामर्थ्य-
साधकावभिधीयेते यद्यदा यज्जननासमर्थं
तत्तदा तन्न करोति यथा शिलाशकलमङ्कुरम्
असमर्थश्चायं वर्त्तमानार्थक्रियाकरणकाले
अतीतानागतयोरथक्रिययोरिति प्रसङ्गः यद्-
यदा यत् करोति तत्तदा तत्र समर्थं यथा सामग्री
स्वकार्य्ये करोति चायमतीतानागतकाले तत्-
कालवर्त्तिन्यावर्थक्रिये भाव इति प्रसङ्गव्यत्ययः
विपर्य्ययः । तस्माद्विपक्षे क्रमयौगपद्यव्यावृत्त्या
व्यापकानुपलम्भेनाधिगतव्यतिरेकव्याप्तिकं प्रसङ्ग-
तद्विपर्य्ययबलात् ग्रहीतान्वयव्याप्तिकं सत्त्वं
क्षणिकत्वपक्ष एव व्यवस्थास्यतीति सिद्धम् ।
तदुक्तं ज्ञानश्रिया ।
“यत् सत्तत् क्षणिकं यथा जलधरः सन्तश्च
भावा अमी
सत्ताशक्तिरिहार्थकर्म्मणि मितेः सिद्धेषु सिद्धा
न सा ।
नाप्येकैव विधान्यथा परकृतेनापि क्रियादिर्भवेत् ।
द्वेधापि क्षणभङ्गसङ्गतिरतः साध्ये च विश्रा-
म्यति ॥” इति ॥
न च कणभक्षाक्षचरणादिपक्षकक्षीकारेण
सत्तासामान्ययोगित्वमेव सत्वमिति मन्तव्यं
सामान्यविशेषसमवायानामसत्त्वप्रसङ्गात् । न च
तत्र स्वरूपसत्तानिबन्धनः सद्व्यवहारः प्रयो-
जकगौरवापत्तेः अनुगतत्वाननुगतत्वविकल्प-
पराहतेश्च सर्षपमहीधरादिषु विलक्षणेषु
क्षणेष्वनुगतस्याकारस्य मणिषु सूत्रवद्भूतकणेषु
गुणवच्चाप्रतिभासनाच्च । किञ्च सामान्यं सर्व्व-
गतं स्वाश्रयसर्व्वगतं वा प्रथमे सर्व्ववस्तुसङ्कर-
प्रसङ्गः अपसिद्ध्वान्तापत्तिश्च यतः प्रोक्तं प्रशस्त-
पादेन स्वविषयसर्व्वगतमिति । किञ्च विद्यमाने
घटे वर्त्तमानं सामान्यमन्यत्र जायमानेन
सम्बध्यमानं तस्मादागच्छत् सम्बध्यते अनाग-
च्छद्वा आद्ये द्रव्यत्वापत्तिः द्वितीये सम्बन्धानुप-
पत्तिः । किञ्च विनष्टे घटे सामान्यमवतिष्ठते
विनश्यति स्थानान्तरं गच्छति वा प्रथमे निरा-
धारत्वापत्तिः द्वितीये नित्यत्ववाचो युक्त्ययुक्तिः
[Page3-440-a+ 52]
ष्टतीये द्रव्यत्वप्रसक्तिः इत्यादि दूषणग्रहग्रस्त-
त्वात् सामान्यमप्रामाणिकम् । तदुक्तम् ।
“अन्यत्र वर्त्तमानस्य ततोऽन्यस्थानजन्मनि ।
तस्मादचलतः स्थानाद्वृत्तिरित्यतियुक्तता ॥
यत्रासौ वर्त्तते भावस्तेन सम्बध्यते न तु ।
तद्देशिनञ्च व्याप्नोति किमप्येतन्महाद्भुतम् ॥
न याति न च तत्रासीदस्ति पश्चान्नचांशवत् ।
जहाति पूर्व्वं नाधारमहो व्यसनसन्ततिः ॥”
इति ॥
अनुवृत्तप्रत्ययः किमालम्बन इति चेत् अङ्ग
अन्यापोहालम्बन एवेति सन्तोष्टव्यमायुष्मतेति
अलमतिप्रसङ्गेन ।
<फ्>सर्व्वस्य संसारस्य दुःखात्मकत्वं सर्व्वतीर्थकर-
सम्मतम् अन्यथा तन्निविवृत्सूनां तेषां तन्निवृत्त्यु-
पाये प्रवृत्त्यनुपपत्तेः । तस्मात् सर्व्वं दुःखं
दुःखमिति भावनीयम् । ननु किंवदिति पृष्टे
दृष्टान्तः कथनीय इति चेन्मैवं स्वलक्षणानां
क्षणानां क्षणिकतया सालक्षण्याभावात् नैतेन
सदृशमपरमिति वक्तुमशक्यत्वात् । ततः स्वल-
क्षणं स्वलक्षणमिति भावनीयम् एवं शून्यं
शून्यमित्यपि भावनीयं स्वप्ने जागरणे च न
मया दृष्टमिदं रजतादीति विशिष्टनिषेधस्यो-
पलम्भात् । यदि दृष्टं सत् तदा तद्विशिष्टस्य
दर्शनस्येदन्ताया अधिष्ठानस्य च तस्मिन्नध्यस्तस्य
रजतत्वादेस्तत्सम्बन्धस्य च समवायादेः सत्त्वं
स्यात् न चैतदिष्टं कस्यचिद्वादिनः । न चार्द्ध
जरतीयमुचितं न हि कुक्कुट्या एको भागः
पाकाय अपरो भागः प्रसवाय कल्प्यतामिति
कल्प्यते । तस्मादध्यस्ताधिष्ठानतत्सम्बन्धदर्शन-
द्रष्टॄणां मध्ये एकस्यानेकस्य वा असत्त्वे निषेध-
विषयत्वेन सर्व्वस्यासत्त्वं बलादापतेदिति भग-
वतोपदिष्टे माध्यमिकास्तावदुत्तमप्रज्ञा इत्थम-
चीकथन् भिक्षुपादप्रसारणन्यायेन क्षणभङ्गाद्य-
भिधानमुखेन स्थायित्वानुकूलवेदनीयत्वानुगत-
सर्व्वसत्यत्वभ्रमव्यावर्त्तनेन सर्व्वशून्यतायामेव पर्य्य
वसानम् । अतस्तत्त्वं सदसदुभयानुभयात्मक-
चतुष्कोणविनिर्मुक्तं शून्यमेव तथाहि यदि
घटादेः सत्त्वं स्वभावस्तर्हि कारकव्यापारवैय-
र्थ्यम् । असत्त्वं स्वभाव इति पक्षे प्राचीन एव
दोषः प्रादुःस्यात् । यथोक्तम् ।
“न सतः कारणापेक्षा व्योमादेरिव युज्यते ।
कार्य्यस्यासम्भवो हेतुः खपुष्यादेरिवासत ॥”
इति ॥
विरोधादितरौ पक्षावनुपपन्नौ तदुक्तं भगवता
अलङ्कारावतारे
“बुद्ध्या विविच्यमानानां स्वभावो नावधार्य्यते ।
अतो निरभिलप्यास्ते निःस्वभावाश्च दर्शिताः ॥”
इति ॥
“इदं वस्तुवलायातं यद्वदन्ति विपश्चितः ।
यथा यथार्थाश्चित्यन्ते विशीर्य्यंन्ते तथा तथा ॥”
इति च ॥
न क्वचिदपि पक्षे व्यवतिष्टत इत्यर्थः । दृष्टार्थ-
[Page3-440-b+ 52]
व्यवहारश्च न स्वप्नव्यवहारवत् संवृत्या सङ्ग-
च्छते । अत एवोक्तम्
“परिव्राट्कामुकशुनामेकस्यां प्रमदातनौ ।
कुणपः कामिनी भक्ष्य इति तिस्रो विकल्पना ॥”
इति ॥
तदेवं भावनाचतुष्टयवशान्निखिलवासनानिवृत्तौ
परनिर्व्वाणं शून्यरूपं सेत्स्यतीति वयं कृतार्थाः
नास्माकमुपदेश्यं किञ्चिदस्तीति । शिष्यैस्ताब-
द्योगश्चाचारश्चेति द्वयं करणीयम् । तत्राप्राप्त-
स्यार्थस्य प्राप्तये पर्य्यनुयोगो योगः गुरूक्त-
स्यार्थस्याङ्गीकरणमाचारः गुरूक्तस्याङ्गीकर-
णादुत्तमाः पर्य्यनुयोगस्याकरणादधमाश्च अत-
स्तेषां माध्यमिका इति प्रसिद्धिः । गुरूक्त-
भावनाचतुष्टयं वाह्यार्थस्य शून्यत्वं चाङ्गीकृत्या-
न्तरस्य शून्यत्वञ्चाङ्गीकृतं कथमिति पर्य्यनु-
योगस्य करणात् केषाञ्चिद् योगाचारप्रथा ।
एषा हि तेषां परिभाषा स्वयं वेदनं तावदङ्गी-
कार्य्यम् अन्यथा जगदान्ध्यं प्रसज्येत । तत्
कीर्त्तितं धर्म्मकीर्त्तिना ।
“अप्रत्यक्षोपलम्भस्य नार्थदृष्टिः प्रसिध्यतीति ॥”
वाह्यं ग्राह्यं नोपपद्यत एव विकल्पानुपपत्तेः ।
अर्थो ज्ञानग्राह्यो भावादुत्पन्नो भवति अनुत्पन्नो
वा न पूर्व्वः उत्पन्नस्य स्थित्यभावात् नापरः
अनुत्पन्नस्यासत्त्वात् । अथ मन्येथाः अतीत
एवार्थो ज्ञानग्राह्यः तज्जनकत्वादिति तदपि
बालभाषितं वर्त्तमानतावभासविरोधात् इन्द्रि-
यादेरपि ग्राह्यत्वप्रसङ्गाच्च । किञ्च ग्राह्यः किं
परमाणुरूपोऽर्थः अवयविरूपो वा । न चरमः
कृत्स्नैकदेशविकल्पादिना तन्निराकरणात् । न
प्रथमः अतीन्द्रियत्वात् षट्केन युगपद्योगस्य
बाधकत्वाच्च । यथोक्तम्
“षट्केन युगपद्योगात् परमाणोः षडंशता ।
तेषामप्येकदेशत्वे पिण्डः स्यादणुमात्रकः ॥”
इति ॥
तस्मात् स्वव्यतिरिक्तग्राह्यविरहात्तदात्मिका
बुद्धिः स्वयमेव स्वात्मरूपप्रकाशिका प्रकाश-
वदिति सिद्धम् । तदुक्तम्
“नान्योऽनुभाव्यो बुद्ध्यास्ति तस्या नानुभवोऽ-
परः ।
ग्राह्यग्राहकवैधुर्य्यात् स्वयं सैव प्रकाशते ॥”
इति ॥
ग्राह्यग्राहकयोरभेदश्चानुमातव्यः यद्वेद्यते येन
वेदनेन तत्ततो न भिद्यते यथा ज्ञानेनात्मा
वेद्यन्ते तैश्च नीलादयः । भेदे हि सत्यधुना
अनेनार्थस्य सम्बन्धित्वं न स्यात् तादात्म्यस्य
नियमहेतोरभावात् तदुत्पत्तेरनियामकत्वात्
यश्चायं ग्राह्यग्राहकसंवत्तीनां पृथगवभासः स
एकस्मिंश्चन्द्रमसि द्वित्वावभास इव भ्रमः अत्रा-
प्यनादिरविच्छिन्नप्रवाहाभेदवासनैव निमित्तम् ।
यथोक्तम् ।
“सहोपलम्भनियमादभेदो नीलतद्धियोः ।
भेदश्च भ्रान्ति विज्ञानैर्दृ श्येतेन्दाविवाद्वयः ॥” इति ॥
[Page3-440-c+ 52]
“अविभागोऽपि बुद्ध्यात्मा विपर्यासितदर्शनैः ।
ग्राह्यग्राहकसंवित्तिभेदवानिव लक्ष्यते ॥”
इति च ॥
न च रसवीर्य्यविपाकादि समानमाशामोदको-
पार्जितमोदकानां स्यादिति वेदितव्यं वस्तुतो
वेद्यवेदकाकारविधुराया अपि बुद्धेर्व्यवहर्तृपरि-
ज्ञानानुरोधेन विभिन्नग्राह्यग्राहकाकाररूप-
वत्तया तिमिराद्युपहताक्ष्णं केशेन्द्रनाडी-
ज्ञानभेदवदनाद्युपप्लववासनासामर्थ्याद्व्यवस्थोप-
पत्तेः पर्य्यनुयोगायोगात् । यथोक्तम्
“अवेद्यवेदकाकारा यथा भ्रान्तैर्निरीक्ष्यते ।
विभक्तलक्षणग्राह्यग्राहकाकारविप्लवा ॥
तथा कृतव्यवस्थेयं केशादिज्ञानभेदवत् ।
यदा तदा न सञ्चोद्या ग्राह्यग्राहकलक्षणा ॥”
इति ॥
<फ्>तस्माद्बुद्धिरेवानादिवासनावशादनेकाकाराव-
भासत इति सिद्धम् । ततश्च प्रागुक्तभावना-
प्रचयबलान्निखिलवासनोच्छेदविगलितविविध-
विषयाकारोपप्लवविशुद्धविज्ञानोदयो महोदय
इति । अन्ये तु मन्यन्ते यथोक्तं वाह्यं वस्तुजातं
नास्तीति तदयुक्तं प्रमाणाभावात् । न च
सहोपलम्भनियमः प्रमाणमिति वक्तव्यं वेद्यवेद-
कयोरभेदसाधकत्वेनाभिमतस्य तस्याप्रयोजक-
त्वेन सन्दिग्धविपक्षव्यावृत्तिकत्वात् । ननु भेदे
सहोपलम्भनियमात्मकं साधनं न स्यादिति चेन्न
ज्ञानस्यान्तर्मुखतया च भेदेन प्रतिभासमान-
तया एकदेशत्वैककालत्वलक्षणसहत्वनियमा-
सम्भवाच्च नीलाद्यर्थस्य ज्ञानाकारत्वे अहमिति
प्रतिभासः स्यात् नत्विदमिति प्रतिपत्तिः प्रत्यया
दव्यतिरेकात् । अथोच्यते ज्ञानस्वरूपोऽपि
नीलाकारो भ्रान्त्या बहिर्वद्भेदेन प्रतिभासत
इति न च तत्राहमुल्लेख इति । तथोक्तम् ।
“परिच्छेदान्तराद्योऽयं भागो बहिरिव स्थितः ।
ज्ञानस्याभेदिनो भेदप्रतिभासोऽप्युपप्लवः ॥”
इति ॥
“यदन्तर्ज्ञेयतत्त्वं तद्वहिर्वदवभासते ॥”
इति च ॥
तदयुक्तं वाह्यार्थाभावे तदुत्पत्तिरहिततया
बहिर्वदित्युपमानोक्तेरयुक्तेर्न हि वसुमित्रो
बन्ध्यापुत्त्रवदवभासत इति प्रेक्षावानाचक्षीत
भेदप्रतिभासस्य भ्रान्तत्वे अभेदप्रतिभासस्य
प्रामाण्यं तत्प्रामाण्ये भेदप्रतिभासस्य भ्रान्तत्व-
मिति परस्पराश्रयप्रसङ्गाच्च अविसंवादान्नील-
तादिकमेव संविदाना वाह्यमेवोपाददते जगत्यु-
पेक्षन्तेऽवान्तरमिति व्यवस्थादर्शनाच्च । एव-
ञ्चायमभेदसाधको हेतुर्गोमयपायसीयन्यायवदा-
भासतां भजेत अतोबहिर्वदिति वदता वाह्यं
ग्राह्यमेवेति भावनीयमिति भवदीय एव बाणो
भवन्तं प्रहरेत् ।
ननु ज्ञानाभिन्नकालस्यार्थस्य वाह्यत्वमनुपपन्न-
मिति चेत् तदनुपपन्नम् इन्द्रियसन्निकृष्टस्य
विषयस्योत्पाद्ये ज्ञाने स्वाकारसमर्पकतया
[Page3-441-a+ 52]
समर्पितेन चाकारेण तस्यार्थस्यानुमेयतोपपत्तेः
अतएव पर्य्यनुयोगपरिहारौ समग्राहिषाताम् ।
“भिन्नकालं कथं ग्राह्यमिति चेत् ग्राह्यतां विदुः ।
हेतुत्वमेव च व्यक्तेर्ज्ञानाकारार्पणक्षमम् ॥”
इति ॥
तथाच यथा पुष्ट्या भोजनमनुमीयते यथा च
भाषया देशः यथा वा सम्भ्रमेण स्नेहः तथा
ज्ञानाकारेण ज्ञेयमनुमेयम् । तदुक्तम्
“अर्द्धेन घटयत्येनां न हि मुक्त्वार्द्धरूपत्राम् ।
तस्मात् प्रमेयाधिगतेः प्रमाणं मेयरूपता ॥”
इति ॥
न हि वित्तिसत्तैव तद्बेदना युक्ता तस्याः
सर्व्वत्राविशेषात् तान्तु सारूप्यमाविशत् सरूप-
यितुं घटयेदिति च । तथाच बाह्यार्थसद्भावे
प्रयोगः ये यस्मिन् सत्यपि कादाचित्काः ते
सर्व्वे तदतिरिक्तसापेक्षाः यथा अविवक्षत्यजि-
गमिषति मयि वचनगमनप्रतिभासा विवक्षु-
जिगमिषुपुरुषान्तरसन्तानसापेक्षाः तथाच
विवादाध्यासिताः प्रवृत्तिप्रत्ययाः सत्यप्यालय-
विज्ञाने कदाचिदेव नीलाद्युल्लेखना इति ।
तत्रालयविज्ञानं नामाहमास्पदं विज्ञानं
नीलाद्युल्लेखि च प्रवृत्तिविज्ञानम् । यथोक्तम्
“तत् स्यादालयविज्ञानं यद्भवेदहमास्पदम् ।
तत् स्यात्प्रवृत्तिविज्ञानं यन्नीलादिकमुल्लिखेत् ॥”
इति ॥
तस्मादालयविज्ञानसन्तानातिरिक्तः कादाचित्कः
प्रवृत्तिविज्ञानहेतुर्वाह्योऽर्थो ग्राह्य एव न
वासनापरिपाकप्रत्ययः कादाचित्कत्वात् कदा-
चिदुत्पाद इति वेदितव्यम् । विज्ञानवादिनये
हि वासनानामेकसन्तानवर्त्तिनामालयविज्ञा-
नानां तत्तत्प्रवृत्तिजननशक्तिः तस्याश्च स्वका-
र्य्योत्पादं प्रत्याभिसुख्यं परिपाकः तस्य च
प्रत्ययः कारणं स्वसन्तानवर्त्तिपूर्व्वक्षणः कक्षी-
क्रियते सन्तानान्तरनिबन्धनत्वानङ्गीकारात् ।
ततश्च प्रवृत्तिज्ञानजननालयविज्ञानवर्त्तिवासना-
परिपाकं प्रति सर्व्वेऽप्यालयविज्ञानवर्त्तिनः
क्षणाः समर्था एवेति वक्तव्यं न चेदेकोऽपि न
समर्थः स्यादालयविज्ञानसन्तानवर्त्तित्वाविशे
षात् । सर्व्वे समर्था इति पक्षे कार्य्यक्षेपानुप-
पत्तिः ततश्च कादाचित्कत्वनिर्व्वाहाय शब्द-
स्पर्शरूपरसगन्धविषयाः सुखादिविषयाः षडपि
प्रत्ययाश्चतुरः प्रत्ययान् प्रतीत्योत्पद्यन्ते इति
चतुरेणानिच्छताप्यच्छमतिना स्वानुभवमना-
च्छाद्य परिच्छेत्तव्यम् । ते चत्वारः प्रत्ययाः
प्रसिद्धाः आलम्बनसमनन्तरसहकार्य्यधिपति-
रूपाः तत्र ज्ञानपदवेदनीयस्य नीलाद्यवभासस्य
चित्तस्य नीलालम्बनप्रत्ययात् नीलाकारता
भवति समनन्तरप्रत्ययात् प्राचीनज्ञानाद्बोध-
रूपता सहकारिप्रत्ययादालोकाच्चक्षुषोऽधि-
पतिषत्ययाद्विषयग्रहणप्रतिनियमः विदितस्य
ज्ञानस्य रसादिसाधारण्यप्राप्तेर्नियामकं चक्षुर-
धिपतिर्भवितुमर्हति लोके नियामकस्याधिप-
[Page3-441-b+ 52]
तित्वोपलम्भात् । एवं चित्तचेत्यात्मकानां सुखा-
दीनां चत्वारि कारणानि द्रष्टव्यानि एवं चित्त-
चैत्यात्मकस्कन्धः पञ्चविधः रूपविज्ञानवेदना-
संज्ञा संस्कारसंज्ञकः । तत्र रूप्यन्त एभिर्विषया
इति रूप्यन्त इति च व्युत्पत्त्या सविषयाणीन्द्रि-
याणि रूपस्कन्धः । आलयविज्ञानप्रवृत्तिविज्ञान-
प्रवाहो विज्ञानस्कन्धः । प्रागुक्तस्कन्धद्बयसम्बन्ध-
जन्यः सुखदुः खादिप्रत्ययप्रवाहो वेदनास्कन्धः ।
गौरित्यादिशब्दोल्लेखिसविज्ञानप्रवाहः संज्ञा-
स्कन्धः । वेदनास्कन्धनिबन्धना रागद्वेषादयः
क्लेशा उपक्लेशाश्च मदमानादयो धर्म्माधर्म्मौ च
संस्कारस्कन्धः ।
<फ्>तदिदं सर्व्वं दुःखं दुःखायतनं दुःखसाधन-
ञ्चेति भावयित्वा तन्निरोधोपायं तत्त्वज्ञानं
सम्पादयेत् । अत एवोक्तं दुःखसमुदायनिरोध-
मार्गाश्चत्वारः आर्य्यस्य बुद्धाभिमतानि तत्त्वानि ।
तत्र दुःखं प्रसिद्धं ससुदायो दुःखकारणं तद्द्वि-
विधं प्रत्ययोपनिबन्धनो हेतूपनिबन्धनश्च । तत्र
प्रत्ययोपनिबन्धनस्य संग्राहकं सूत्रम् इदं कार्य्यं
ये अन्ये हेतवः प्रत्ययन्ति गच्छन्ति तेषामय-
मानानां हेतूनां भावः प्रत्ययत्वं कारणसमवायः
तन्मात्रस्य फलं न चेतनस्य कस्यचिदिति
सूत्रार्थः यथा बीजहेतुरङ्कुरो धातूनां षण्णां
समवायाज्जायते । तत्र पृथिवी धातुरङ्कुरस्य
काठिन्यं गन्धञ्च जनयति अब्धातुः स्नेहं रसञ्च
जनयति तेजोधातू रूपमौष्ण्यञ्च वायुधातुः
स्पर्शनं चलनञ्च आकाशधातुरवकाशं शब्दञ्च
ऋतुधातुर्यथायोगं पृथिव्यादिकम् । हेतूपनिव-
न्धनस्य च संग्राहकं सूत्रम् तत्पादाद्वा तथा-
गतानामनुत्पादाद्बा स्थितैवैषां धर्म्माणां धर्म्मता
धर्म्मस्थितिता धर्म्मनियामकता च प्रतीत्य
समुत्पादानुलोमतेति । तथागतानां बुद्धानां
मते धर्म्माणां कार्य्यकारणरूपाणां या धर्म्मता
कार्य्यकारणभावरूपा एषोत्पादादनुत्पादाद्बा
स्थिता यस्मिन् सति यदुत्पद्यते तत्तस्य कारणस्य
कार्य्यमिति धर्म्मतेत्यस्य विवरणं धर्म्मस्य कार्य्यस्य
कारणानतिकमेण स्थितिः स्वार्थिकस्तल्प्रत्ययः
धर्म्मस्य कारणस्य कार्य्यं प्रति नियामकता ।
नन्वयं कार्य्यकारणभावश्चेतनमन्तरेण न सम्भव-
तीति अत उक्तं कारणे सति तत्प्रतीत्य प्राप्य
समुत्पादे अनुलोमता अनुसारिता या सैव
धर्म्मता उत्पादादनुत्पादाद्बा धर्म्माणां स्थिता
न चात्र कश्चिश्चेतनोऽधिष्ठातोपलभ्यत इति
सूत्रार्थः । यथा प्रतीत्य समुत्पादस्य हेतूप-
निबन्धः बीजादङ्कुरोऽङ्कुरात् काण्डं काण्डान्नालो
नालाद्गर्भस्ततः शूकं ततः पुष्पं ततः फलं न चात्र
वाह्ये समुदाये कारणं बीजादि कार्य्यमङ्कुरादि
वा चेतीयते अहमङ्कुरं निर्वर्त्तयामि अहं बीजेन
निर्वर्त्तित इति । एवमाध्यात्मिकेष्वपि कारण-
द्वयमवगन्तव्यम् । पुरःस्थिते प्रमेयाब्धौ ग्रन्थ-
विस्तरभीरुभिरुपरम्यते । तदुभयनिरोधः तद-
नन्तरं विमलज्ञानोदयो वा मुक्तिः तन्निरोधो
[Page3-441-c+ 52]
पायो मागः स च तत्त्वज्ञानं तच्च प्राचीन-
भावनाबलाद्भवतीति परमं रहस्यं सूत्रस्यान्तं
पृच्छतां कथितं भवन्त्रश्च सूत्रस्यान्तं पृष्टवन्तः
सौत्रान्तिका भवन्त्विति भगवताभिहिततया
सौत्रान्तिकसंज्ञा सञ्जातेति । केचन बौद्धा
वाह्येषु गन्धादिषु आन्तरेषु रूपादिस्कन्धेषु
सत्स्वपि तत्रानास्थामुत्पादयितुं सर्व्वं शून्य-
मिति प्राथमिकान् विनेयानचीकथत् भगवान्
द्वितीयांस्तु विज्ञानमात्रग्रहाविष्टान् विज्ञान-
मेवैकं सदिति तृतीयानुभवं सत्यमित्यास्थितान्
विज्ञेयमनुमेयमिति सेयं विरुद्धा भाषेति वर्ण-
यन्तो वैभाषिकाख्यया ख्याताः । एषा हि
तेषां परिभाषा समुन्मिषति विज्ञेयानुमेयत्ववादे
प्रात्यक्षिकस्य कस्यचिदप्यर्थस्याभावेन व्याप्ति-
संयेदनस्थानाभावेनानुमानप्रवृत्त्यनुपपत्तेः
सकललोकानुभवविरोधश्च । ततश्चार्थो द्विविधः
ग्राह्योऽध्यवसेयश्च तत्र ग्रहणं निर्विकल्पकरूपं
प्रमाणं कल्पनापोढत्वात् अध्यवसायः सविक-
ल्पकरूपोऽप्रमाणं कल्पनाज्ञानत्वात् । तदुक्तम् ।
“कल्पनापोढमभ्रान्तं प्रत्यक्षं निर्विकल्पकम् ।
विकल्पो वस्तुनिर्भासादसंवादादुपप्लवः ॥”
इति ॥
“ग्राह्यं वस्तुप्रमाणं हि ग्रहणं यदितोऽन्यथा ।
न तद्वस्तु न तन्मानं शब्दलिङ्गेन्द्रियादिजम् ॥”
इति च ॥
<फ्>ननु सविकल्पकस्याप्रामाण्ये कथं ततः प्रवृत्त-
स्यार्थप्राप्तिः संवादश्चोपपद्येयातामिति चेन्न
तद्भद्रं मणिप्रभाविषयमणिविकल्पन्यायेन पार-
पम्पर्य्येणार्थप्रतिलम्भसम्मवेन तदुपपत्तेः । अव-
शिष्टं सौत्रान्तिकप्रस्तावे प्रपञ्चितमिति नेह
प्रतन्यते । न च विनेयाशयानुरोधेनोपदेशभेदः
साम्प्रदायिको न भवतीति भणितव्यं यतो भणितं
बोधचित्तविवरणे
“देशना लोकनाथानां सत्त्वाशयवशानुगाः ।
भिद्यन्ते बहुधा लोके उपायैर्बहुभिः किल ॥
गम्भीरोत्तानभेदेन क्वचिच्चोभयलक्षणाः ।
भिन्ना हि देशना भिन्ना शून्यताऽद्बयलक्षणा ॥”
इति ॥
द्वादशायतनपूजा श्रेयस्करीति वौद्धनये प्रसि-
द्धम् ।
“अर्थानुपार्ज्य बहुशो द्वादशायतनानि वै ।
परितः पूजनीयानि किमन्यैरिह पूजितैः ॥
ज्ञानेन्द्रियाणि पञ्चैव तथा कर्म्मेन्द्रियाणि च ।
मनो वुद्धिरिति प्रोक्तं द्वादशायतनं बुधैः ॥”
इति ॥
विवेकबिलासे बौद्धमतमित्थमभ्यधायि ।
“बौद्धानां सुगतो देवो विश्वञ्च क्षणभङ्गुरम् ।
आर्य्यसत्त्वाख्यया तत्त्वचतुष्टयमिदं क्रमात् ॥
दुःखमायतनञ्चैव ततः समुदयो मतः ।
मार्गश्चेत्यस्य च व्याख्या क्रमेण श्रूयतामतः ॥
दुःखं संसारिणः स्कन्धास्ते च पञ्च प्रकीर्त्तिताः ।
विज्ञानं वेदना संज्ञा संस्कारो रूपमेव च ॥
[Page3-442-a+ 52]
पञ्चेन्द्रियाणि शब्दाद्या विषयाः पञ्च मानसम् ।
धर्म्मायतनमेतानि द्वादशायतनानि तु ॥
रागादीनां गणोऽयं स्यात् समुदेति नृणां हृदि ।
आत्मात्मीयस्वभावाख्यः स स्यात् समुदयः पुनः ॥
क्षणिकाः सर्व्वसंस्कारा इति या वासना
स्थिरा ।
स मार्ग इति विज्ञेयः स च मोक्षोऽभिधीयते ॥
प्रत्यक्षमनुमानञ्च प्रमाणद्वितयं तथा ।
चतुःप्रस्थानिका बौद्धाः ख्याता वैभाषिकादयः ॥
अर्थो ज्ञानान्वितो वैभाषिकेण बहु मन्यते ।
सौत्रान्तिकेन प्रत्यक्षग्राह्योऽर्थो न बहिर्मतः ॥
आकारसहिता बुद्धिर्योगाचारस्य सम्मता ।
केवलां संविदं स्वस्थां मन्यन्ते मध्यमाः पुनः ॥
रागादिज्ञानसन्तानवासनाच्छेदसम्भवा ।
चतुर्णामपि बौद्धानां मुक्तिरेषा प्रकीर्त्तिता ॥
कृत्तिः कमण्डलुर्मौण्ड्यं चीरं पूर्व्वाह्णभोजनम् ।
सङ्घो रक्ताम्बरत्वञ्च शिश्रिये बौद्धभिक्षुभिः ॥”
इति ॥
इति सर्व्वदर्शनसंग्रहे बौद्धदर्शनम् ॥)
(बुद्धेरिदमिति व्युत्पत्त्या वाच्यलिङ्गः । बुद्ध-
सम्बन्धि वस्तु ॥)
<LEND>
