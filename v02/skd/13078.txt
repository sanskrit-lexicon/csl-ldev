<L>13078<pc>2-502<k1>जघन्यः<k2>जघन्यः
जघन्यः¦, त्रि, (कुटिलं हन्यते निन्द्यते इति । हन
+ यङन्तात् अचो यत् । अनित्यमागमशास्त्र-
मिति नुगतोऽनुनासिकान्तस्येति न नुक् । यद्वा,
जघनमिव । “शाखादिभ्यो यत् ।” ५ । ३ ।
१०३ । इति यत् ।) चरमः । (यथा, वैद्यकचक्र-
पाणिसंग्रहे स्नेहाधिकारे ।
“उत्तमस्य पलं मात्रा त्रिभिरक्षैश्च मध्यमे ।
जघन्यस्य पलार्द्धेन स्नेहक्वाथ्यौषधेषु च ॥”)
गर्हितः । (यथा, महाभारते । ३ । ३५ । १३ ।
“तत्र द्यूतमभवन्नो जघन्यं
तस्मिन् जिताः प्रव्रजिताश्च सर्व्वे ॥” * ॥
जघने कटिदेशे भवम् । दिगादित्वात् यत् ।)
मेहने, क्ली । इति मेदिनी । ये, ८३ ॥ पुं, शूद्रः ।
इति शब्दरत्नावली ॥ (हीनजातिमात्रम् । यथा,
मनौ । ८ । ३६६ ।
“उत्तमां सेवमानस्तु जघन्यो वधमर्हति ॥”
“हीनजातिरुत्कृष्टजातीयां कन्यामिच्छन्ती-
मनिच्छन्तीं वा गच्छन् जात्यपेक्षयाऽङ्गच्छेदन-
मारणात्मकं वधमर्हति ॥” इति तट्टीकायां
कुल्लूकभट्टः ॥ * ॥ पृष्ठभागः । यथा, रामा-
यणे । २ । १०४ । २९ ।
“ततो जघन्यं सहितैः स्वमन्त्रिभिः
पुरप्रधानैश्च तथैव सैनिकैः ।
जनेन धर्म्मज्ञतमेन धर्म्मवा-
नुपोपविष्टो भरतस्तदाग्रजम् ॥”
“जघन्यं जघनभागं पृष्ठभागमाश्रितः सन् ।”
इति तट्टीकायां रामानुजः ॥ * ॥ राजानुचर-
विशेषः । यथा, बृहत्संहितायाम् । ६९ । ३१,
३३ -- ३४ ।
“पञ्चापरे वामनको जघन्यः
कुब्जोऽपरो मण्डलकोऽथ सामी ।
[Page2-502-c+ 52]
पूर्व्वोक्तभूपानुचरा भवन्ति
सङ्कीर्णसंज्ञाः शृणु लक्षणैस्तान् ॥”
“मालव्यसेवी तु जघन्यनामा
खण्डेन्दुतुल्यश्रवणः सुगन्धिः ।
शुक्रेण सारः पिशुनः कविश्च
रूक्षच्छविः स्थूलकराङ्गुलीकः ॥
क्रूरो धनी स्थूलमतिः प्रतीत-
स्ताम्रच्छविः स्यात् परिहासशीलः ।
उरोऽङ्घ्रिहस्तेष्वसिशक्तिपाश-
परश्वधाङ्कश्च जघन्यनामा ॥”)
<LEND>
