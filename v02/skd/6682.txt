<L>6682<pc>2-044<k1>कर्पटः<k2>कर्पटः
कर्पटः¦, पुं, (कीर्य्यते क्षिप्यते इति । कॄ + कर्म्मणि
विच् । कर् चासौ पटश्च इति कर्म्मधारयः । यद्वा
करस्थः पटः । शकन्ध्वादित्वात् अलोपे साधुः ।)
मलिनत्वादिदुष्टजीर्णवस्त्रखण्डम् । नेकडा इति
ख्याता । (यथा कथासरित्सागरे ४ । ६१ ।
“चीरखण्डैककर्पटः” ॥) तत्पर्य्यायः । लक्तकः २ ।
इत्यमरः । ३ । ५ । ३३ ॥ नक्तकः ३ । इति भरतः ॥
पर्व्वतविशेषः । यथा, कालिकापुराणे ८१ अध्यायः ॥
“नीलशैलस्य पूर्व्वस्मिन् स्वरूपं प्रतिपादितम् ।
नाभिमण्डलपूर्व्वस्यां भस्मकूटस्य दक्षिणे ॥
पूर्व्वस्यां कर्पटो नाम पर्व्वतो यमरूपधृक् ।
तत्र याम्यशिला कृष्णा नीलाञ्जनसमप्रभा ॥
अधित्यकायां राजेन्द्र व्यामपञ्चसु विस्तृता ।
पूजयेत्तत्र शमनं पाणौ दण्डं सदैव यः ॥
धत्ते तु प्राणिनां नित्यं प्राणदण्डस्य साधनम् ।
कृष्णवर्णन्तु द्विभुजं किरीटमुकुटोज्ज्वलम् ॥
दधतञ्चासिपुत्त्रीञ्च वामपाणौ सदैव हि ।
कृष्णवस्त्रं स्थूलपदं वहिर्निःसृतदन्तकम् ॥
वराभयकरं नित्यं नृणां महिषवाहनम् ।
पूजयेत् परया भक्त्या याम्यवीजेन साधकः ॥
उपान्त्यवर्गस्यादिर्यो वर्णो विन्द्विन्दुसंयुतः ।
यमवीजमिति ख्यातं यमस्य प्रीतिकारकम् ॥
अनेनैव तु मन्त्रेण शमनं यस्तु पूजयेत् ।
कर्पटाख्येऽचलवरे नापमृत्युं समाप्नुयात्” ॥
<LEND>
