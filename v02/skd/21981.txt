<L>21981<pc>3-196<k1>पुरूरवाः<k2>पुरूरवाः
पुरूरवाः¦ [स्] पुं, (पुरु प्रचुरं यथा स्यात्तथा
रौतीति । “पर्व्वतश्च पुरुर्नाम यत्र यज्ञे पुरू-
रवाः ।” ३ । ९० । २२ । इति महाभारतोक्तवचनात्
पुरौ पर्व्वते रौतीति वा । पुरु + रु + “पुरू-
रवाः ।” उणा० ४ । २३१ । इति असिप्रत्य-
येन निपातनात् साधुः ।) बुधस्य पुत्त्रः । स
तु चन्द्रवंशीयादिराजः । तत्पर्य्यायः । बौधः २
ऐलः ३ उर्व्वशीरमणः ४ । इति हेमचन्द्रः ॥
यथा, अग्निपुराणे ।
“ततो बुधाश्रमं प्रायादिडा रूपाश्रिता सती ।
बुधेनान्तरमासाद्य मैथुनायोपमन्त्रिता ॥
सोमपुत्त्राद्बुधाद्राजन् ! तस्या जज्ञे पुरूरवाः ।
जनयित्वा ततः सा तं पुनः सुद्युम्नतां गता ॥”
अपि च ।
“इलोदरे च धर्म्मिष्ठं बुधः पुत्त्रमजीजनत् ।
अश्वमेधशतं साग्रमकरोद्यः स्वतेजसा ॥
पुरूरवा इति ख्यातः सर्व्वलोकनमस्कृतः ।
हिमवच्छिखरे रम्ये आराध्य स जनार्द्दनम् ।
लोकैश्वर्य्यमगाद्राजा सप्तद्बीपपतिस्तदा ॥
केशिप्रभृतयो दैत्यास्तस्य भृत्यत्वमागताः ।
उर्व्वशी यस्य पत्नीत्वमगात् सद्रूपमोहिता ॥
सप्तद्वीपा वसुमती सशैलवनकानना ।
धर्म्मेण पालिता तेन सर्व्वलोकहितैषिणा ॥
चामरग्राहिणी कीर्त्तिः सम्पन्नैकाङ्गवाहिका ।
विष्णुप्रसादाद्देवेन्द्रो ददावर्द्धासनन्तदा ॥
धर्म्मार्थकामान्धर्म्मेण सममेवाभ्यपालयत् ।
धर्म्मार्थकामास्तं द्रष्टुमाजग्मुः कौतुकात् पुरा ॥”
इति मात्स्ये २४ अध्यायः ॥
(अस्य विशेषविवरणन्तु हरिवंशे २६ अध्याये
द्रष्टव्यम् ॥ * ॥) विश्वदेवः । इति जटाधरः ॥
पार्व्वणश्राद्धदेवः । यथा, --
“पुरूरवा माद्रवाश्च पार्व्वणे समुदाहृतौ ॥”
इति श्राद्धतत्त्वे बृहस्पतिः ॥
<LEND>
