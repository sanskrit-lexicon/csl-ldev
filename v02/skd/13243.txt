<L>13243<pc>2-514<k1>जम्भः<k2>जम्भः
जम्भः¦, पुं, (जम्भते जृम्भते इति । जभि गात्र-
विनामे + पचाद्यच् । “रधिजभोरचि ।” ७ । १
६१ । इति नुम् ।) दैत्यभेदः । (इन्द्र एनं निहत-
वान् ॥ अपरो दैत्यविशेषः । विष्णुरेनं जघान ।
यथा, महाभारते । ३ । १०२ । २४ -- २५ ।
“असुरश्च महेष्वासो जम्भ इत्यभिविश्रुतः ।
यज्ञक्षोभकरः क्रूरस्त्वयैव विनिपातितः ॥
एवमादीनि कर्म्माणि येर्षां संख्या न विद्यते ।
अस्माकं भयभीतानां त्वं गतिर्मधुसूदन ! ॥”
प्रह्लादपुत्त्राणामेकतमः । यथा, हरिवंशे । २१८ । ३५ ।
“प्रह्लादस्य त्रयः पुत्त्रा विक्रान्ताश्च महाबलाः ।
विरोचनश्च जम्भश्च कुजम्भश्चेति विश्रुताः ॥”
राक्षसविशेषः । स तु रावणस्यानुचरः । यथा,
महाभारते । ३ । २८४ । रामरावणयुद्धे । २ ।
[Page2-514-c+ 52]
“पर्व्वणः पूतनो जम्भः खरः क्रोधवशो हरिः ॥”
जम्भ्यते भक्ष्यतेऽनेनेति । जम्भ + करणे घञ् ।)
दन्तः । यथा, ऋग्वेदे । ८ । ९१ । २ ।
“इमं जम्भसुतं पिब ।” “जम्भसुतं दन्तैरभि-
षुतम् ।” इति तद्भाष्यम् ॥ * ॥ जम्भ्यते भक्ष्यते
ऽसौ इति कर्म्मणि घञ् ।) जम्बीरः । (यथा, --
“स्याज्जम्बीरोदन्तशटो जम्भजम्भीरजम्भलाः ॥”
इति भावप्रकाशस्य पूर्व्वखण्डे प्रथमे भागे ॥ * ॥
जम्भ + भावे घञ् ।) भक्षणम् । इति मेदिनी ।
भे, ४ ॥ (यथा, महाभारते । ५ । ६४ । २० ।
“इति ते कथयन्ति स्म ब्राह्मणा जम्भसाधकाः ॥”)
अंशः । हनुः । तूणः । इति हेमचन्द्रः ॥
<LEND>
