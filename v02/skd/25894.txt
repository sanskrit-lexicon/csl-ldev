<L>25894<pc>3-587<k1>मदनद्वादशी<k2>मदनद्वादशी
मदनद्वादशी¦, स्त्री, (मदनपूजाविषयिणी द्वादशी ।)
<>चैत्रशुक्लद्वादशी । अत्र मदनव्रतं कार्य्यम् । यथा,
<>ऋषय ऊचुः ।
<>“श्रोतुमिच्छामहे सूत ! मदनद्बादशीव्रतम् ।
<>सुतानेकोनपञ्चाशत् येन लेभे दितिः पुनः ॥
<>सूत उवाच ।
<>यद्बशिष्ठादिभिः पूर्व्वं दितेः कथितमुत्तमम् ।
<>विस्तरेणैतदेवेदं मत्सकाशान्निबोधत ॥
<>चैत्रे मासि सिते पक्षे द्वादश्यां नियतव्रतः ।
<>स्थापयेदव्रणं कुम्भं सिततण्डुलपूरितम् ॥
<>नानाफलयुतं तद्बदिक्षुदण्डसमन्वितम् ।
<>सितवस्त्रयुगच्छन्नं सितचन्दनचर्च्चितम् ॥
<>नानाभक्ष्यफलोपेतं सहिरण्यञ्च शक्तितः ।
<>ताम्रपात्रं शुभोपेतं तस्योपरि निवेदयेत् ॥
<>तस्मादुपरि कामन्तु कदलीदलसंस्थितम् ।
<>कुर्य्याच्छर्करयोपेतां रतिं तस्य च वामतः ॥
<>गन्धधूपं ततो दद्यात् गीतवाद्यञ्च कारयेत् ।
<>तदभावे कथां कुर्य्यात् कामकेशवयोर्नरः ॥
<>कामनाम्ना हरेरर्च्चां स्नापयेद् गुडवारिणा ।
<>शुक्लपुष्पाक्षततिलैरर्च्चयेन्मधुसूदनम् ॥
<>कामाय पादौ संपूज्य जंघे सौभाग्यदाय च ।
<>ऊरू स्मरायेति पुनर्मंन्मथायेति वै कटिम् ॥
<>स्वच्छोदरायेत्युदरं अनङ्गायेत्युरो हरेः ।
<>मुखं पद्ममुखायेति बाहू पञ्चशराय वै ॥
<>नमः सर्व्वात्मने मौलिमर्च्चयेदिति केशवम् ।
<>ततः प्रभाते तं कुम्भं ब्राह्मणाय निवेदयेत् ॥
<>ब्राह्मणान् भोजयेद्भक्त्या स्वयञ्च लवणादृते ।
<>भुक्त्वाथ दक्षिणां दद्यादिमं मन्त्रमुदीरयेत् ॥
<>प्रीयतामत्र भगवान् कामरूपी जनार्द्दनः ।
<>हृदये सर्व्वभूतानामानन्दो यो विधीयते ॥
<>अनेन विधिना सर्व्वं मासि मासि समाचरेत् ।
<>उपवासी त्रयोदश्यामर्च्चयेद् विष्णुमव्ययम् ॥
<>फलमेकञ्च संप्राश्य द्वादश्यां भूतले स्वपेत् ।
<>ततस्त्रयोदशे मासि घृतं धेनुसमन्वितम् ॥
<>शय्यां दद्यादनङ्गाय सर्व्वोपस्करसंयुताम् ।
<>काञ्चनं कामदेवञ्च शुक्लां गाञ्च पयस्विनीम् ॥
<>वासोभिर्द्विजदाम्पत्यं पूज्य शक्त्या विभूषणैः ।
<>शय्यां गवादिकं दद्यात् प्रीयतामित्युदीरयेत् ॥
<>होमं शुक्लैस्तिलैः कुर्य्यात् कामनामानि कीर्त्तयन् ।
<>गव्येन सर्पिषा चैव पायसेन च धर्म्मवित् ॥
<>विप्रेभ्यो भोजनं दद्याद्वित्तशाठ्यविवर्ज्जितः ।
<>इक्षुदण्डानथो दद्यात् पुष्पमालाश्च शक्तितः ॥
<>यः कुर्य्याद्विधिनानेन मदनद्वादशीमिमाम् ।
<>सर्व्वपापविनिर्मुक्तः प्राप्नोति हरिसाम्यताम् ।
<>इह लोके वरान् पुत्त्रान् सौभाग्यञ्च समश्नुते ॥”
<>इति मत्स्यपुराणे ७ अध्यायः ॥
<LEND>
