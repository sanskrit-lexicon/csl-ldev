<L>23994<pc>3-396<k1>बन्ध्या<k2>बन्ध्या
बन्ध्या¦, स्त्री, (बन्ध + “अघ्न्यादयश्च ।” उणा०
४ । १११ । इति यक् ।) अप्रजस्त्री । इति मेदिनी ॥
बाँजा इति भाषा ॥ (यथा, भागवते । ६ ।
१४ । १२ ।
“रूपौदार्य्यवयोजन्मविद्यैश्वर्य्यश्रियादिभिः ।
संपन्नस्य गुणैः सर्व्वैश्चिन्ता बन्ध्यापतेरभूत् ॥”
बन्ध्या स्त्री अष्टमे वर्षे अधिवेदनीया भवति
यथाह मनुः । ९ । ८१ ।
“बन्ध्याष्टमेऽधिवेद्याब्दे दशमे तु मृतप्रजा ॥”)
अपत्यशून्यगौः । तत्पर्य्यायः । वशा २ । इत्य-
मरः । २ । ९ । ६९ ॥ बालाख्यगन्धद्रव्यम् । इति
शब्दचन्द्रिका ॥ वृषलीविशेषः । यथा, --
“बन्ध्या च वृषली ज्ञेया वृषली च मृतप्रजा ।
अपरा वृषली ज्ञेया कुमारी या रजस्वला ॥”
इति प्रायश्चित्तविवेके उशनसो वचनम् ॥ * ॥
योनिरोगविशेषः । यथा, --
“उदावर्त्ता तथा बन्ध्या विप्लुता च परिप्लुता ।
वातला योनिजो रोगो वातदोषेण पञ्चधा ॥”
तस्या लक्षणं यथा, --
“सा फेनिलमुदावर्त्ता रजःकृच्छ्रेण मुञ्चति ।
बन्ध्या निरार्त्तवा ज्ञेया विप्लुता नित्यवेदना ॥
परिप्लुता या भवति ग्राम्यधर्म्मे रुजा भृशम् ।
वातला कर्कशास्तब्धा शूलनिस्तोदपीडिता ॥”
तस्याश्चिकित्सा यथा, --
“बला सिता सातिबला मधूकं
वटस्य शुङ्गं गजकेशरञ्च ।
एतन्मधुक्षीरघृतैर्निपीय
बन्ध्या सुपुत्त्रं नियतं प्रसूते ॥
अश्वगन्धाकषायेण सिद्धं दुग्धं घृतान्वितम् ।
ऋतुस्नाताङ्गना प्रातः पीत्वा गर्भं दधाति हि ॥
पुष्पोद्धृतं लक्ष्मणाया मूलं दुग्धेन कन्यया ।
पिष्ट्वा पीत्वा ऋतुस्नाता गर्भं धत्ते न संशयः ॥
कुरुण्टमूलं धातक्याः कुसुमानि वटाङ्कुराः ।
नीलोत्पलं पयोयुक्तमेवं गर्भप्रदं ध्रुवम् ॥
या बला पिबति पार्श्वपिप्पलं
जीरकेण सहितं हिताशना ।
श्वेतया विशिखपुङ्खया युतं
सा सुतं जनयतीह नान्यथा ॥”
इति भावप्रकाशः ॥
(चिकित्सान्तरमस्या यथा, --
“पिप्पल्यः शृङ्गवेरञ्च मरिचं केशरन्तथा ।
घृतेन सह पातव्यं बन्ध्यापि लभते सुतम् ॥”
इति वैद्यकचक्रपाणिसंग्रहे योनिव्यापदधिकारे ॥
“बला चातिबला यष्टिशर्करा मधुसंयुता ।
बन्ध्यागर्भकरी पीता नात्र कार्य्या विचारणा ॥”
इति भैषज्यधन्वन्तरौ स्त्रीरोगाधिकारे ॥)
<LEND>
