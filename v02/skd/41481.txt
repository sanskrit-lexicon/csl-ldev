<L>41481<pc>5-516<k1>हरिद्वारं<k2>हरिद्वारं
हरिद्वारं¦, क्ली, (हरेस्तत्प्राप्तेर्द्वारमिव ।) स्वनाम-
ख्यातनगरम् । तत्तु तीर्थविशेषः । यथा, --
“शृणु देवि महामाये पठेच्चण्डीं शृणोत्यपि ।
गयायाञ्चैव यत् पुण्यं काश्यां विश्वेश्वराग्रतः ॥
प्रयागे मुण्डनाच्चैव हरिद्वारे हरेर्गृहे ।
तुल्यं पुण्यं भवेद्देवि सत्यं दुर्गे शिवे रमे ॥”
इति रुद्रयामले हरगौरीसंवादे रुद्रचण्डी ॥ * ॥
तत्र गङ्गावतरणात् गङ्गाद्वारमिति ख्यातम् ।
तत्र स्नानादिफलं यथा, --
“ततो गच्छेत धर्म्मज्ञ नमस्कृत्य महागिरिम् ।
स्वर्गद्वारेण तत्तुल्यं गङ्गाद्वारं न संशयः ॥
तत्राभिषेकं कुर्व्वीत कोटितीर्थे समाहितः ।
लभते पुण्डरीकन्तु कुलञ्चैव समुद्धरेत् ॥
तत्रैकरात्रिवासेन गोसहस्रफलं लभेत् ॥”
इति पाद्मे भूमिखण्डे १२ अध्यायः ॥
अपिच ।
“सर्व्वत्र सुलभा गङ्गा त्रिषु स्थानेषु दुर्लभा ।
गङ्गाद्वारे प्रयागे च गङ्गासागरसङ्गमे ॥
सवासवाः सुराः सर्व्वे गङ्गाद्वारं मनोरमम् ।
समागत्य प्रकुर्व्वन्ति स्नानदानादिकं मुने ! ॥
दैवयोगान्मुने तत्र ये त्यजन्ति कलेवरम् ।
मनुष्यपक्षिकीटाद्यास्ते लभन्ते परं पदम् ॥”
इति तत्रैव क्रियायोगसारे ३ अध्यायः । * ॥
पुस्तकान्तरे गङ्गाद्वारस्थाने हरिद्वारमिति
पाठः ॥
<LEND>
