<L>32286<pc>4-369<k1>वाहुलः<k2>वा(बा)हुलः
वा(बा)हुलः¦, पुं, कार्त्तिकमासः । इत्यमरः ॥ अथ
<>कार्त्तिकमाहात्म्यम् ।
<>नारद उवाच ।
<>“कार्त्तिकस्य तु माहात्म्यं मासस्य वक्तुमर्हसि ।
<>पूर्व्वं कार्त्तिकमाहात्म्यं यथावत् वक्तुमर्हसि ॥
<>ब्रह्मोवाच ।
<>साधु पृष्टं त्वया पुत्त्र लोकोद्धारणहेतवे ।
<>कथयामि न सन्देहस्त्वत्समो नास्ति वैष्णवः ॥
<>एकतः सर्व्वतीर्यानि सर्व्वे यज्ञाः सदक्षिणाः ।
<>कार्त्तिकस्य च मासस्य कोट्यंशं नापि बिभ्रति ॥
<>एकतः पुष्करे वासः कुरुक्षेत्रे हिमाचले ।
<>एकतः कार्त्तिको वत्स ! सर्व्वपुण्याधिको मतः ॥
<>स्वर्णानि मेरुतुल्यानि सर्व्वदानानि चैकतः ।
<>एकतः कार्त्तिको वत्स ! सर्व्वदा केशवप्रियः ॥
<>कृत्वा कोटिसहस्राणि पापानि सुबहून्यपि ।
<>निमेषार्द्धेन सर्व्वाणि विलयं यान्ति कार्त्तिके ॥
<>यत्किञ्चित् कुरुते पुण्यं विष्णुमुद्दिश्य कार्त्तिके ।
<>तदक्षयं भवेत् सर्व्वं सत्योक्तं तव नारद ! ॥
<>तस्य क्षयं न पश्यामि सत्यमुक्तं तवानघ ।
<>सोपानभूतं स्वर्गस्य मानुष्यं प्राप्य दुर्लभम् ॥
<>तथात्मानं समादध्यात् यथा न स्यादितः पुनः ।
<>दुष्प्राप्यं प्राप्य मानुष्यं कार्त्तिकोक्तं चरेन्न यः ॥
<>धर्म्मं धर्म्मभृतां श्रेष्ठ स मातृपितृघातकः ।
<>कार्त्तिकं खलु वै मासं सर्व्वमासेषु चोत्तमम् ॥
<>पुण्यानां परमं पुण्यं पावनानाञ्च पावनम् ।
<>अस्मिन् मासे त्रयस्त्रिंशद्देवाः सन्निहिता ऋषे ॥
<>अत्र स्नानानि दानानि भोजनानि व्रतानि च ।
<>तिलधेनुहिरण्यानां रजतं भूमिवाससाम् ॥
<>गोप्रदानानि कुर्व्वन्ति सर्व्वभावेन नारद ! ।
[Page4-369-b+ 52]
<>ब्राह्मणानाञ्च ये कन्यां दास्यन्ति विधिवन्नराः ॥
<>दानानां फलमेतेषां प्राप्नुयुस्ते विधानतः ।
<>तानि दानानि गृह्णन्ति दत्तानि विधिवत् सुराः ॥
<>यत्किञ्चित् कार्त्तिके दत्तं तपश्चैव तथा कृतम् ।
<>तदक्षयफलं प्रोक्तं विष्णुना लोककर्त्तृणा ॥
<>वृषाणां मोक्षणं चैव कार्त्तिके मासि यैः कृतम् ।
<>अश्वपेधादिकं पुण्यं तैश्च प्राप्तं न संशयः ॥
<>तस्माद्यत्नेन विप्रेन्द्र कार्त्तिके मासि दीयते ।
<>यत्किञ्चित् कार्त्तिके दत्तं विष्णुमुद्दिश्य मानवैः ॥
<>हुतं दत्तञ्च विप्रेन्द्र तपश्चैव तथा कृतम् ।
<>तदक्षयं लभन्ते ते शस्यदानं विशेषतः ॥
<>यथा नदीनां विप्रेन्द्र शैलानाञ्चैव नारद ।
<>उदधीनाञ्च विप्रर्षे क्षयो नैवोपपद्यते ॥
<>तद्वत् कार्त्तिकमासे तु यत्किञ्चिद्दीयते मुने ।
<>न तस्यास्ति क्षयो विप्र पापं याति सहस्रधा ॥
<>तस्मात् सर्व्वप्रयत्नेन कर्म्मणा मनसा गिरा ।
<>पापं समाचरेन्नैव कार्त्तिके विष्णुतत्परः ॥
<>ज्ञानाद्वा यदि वाज्ञानाद्दुष्कृतं येन यत्कृतम् ।
<>तत्तस्य नश्यति क्षिप्रं वायुना पांशवो यथा ॥
<>संप्राप्तं कार्त्तिकं दृष्ट्वा परान्नं यस्तु वर्ज्जयेत् ।
<>दिने दिने च कृच्छ्रस्य फलं प्राप्नोत्यसंशयम् ॥
<>प्रवृत्तानान्तु भक्षाणां कार्त्तिके नियमे कृते ।
<>अवश्यं विष्णुरूपत्वं प्राप्यते मुक्तिदं शुभम् ॥
<>न कार्त्तिकसमो मासो न कृतेन समं युगम् ।
<>न वेदसदृशं शास्त्रं न तीर्थं गङ्गया समम् ॥
<>न चान्नेन समं दानं न सुखं भार्य्यया समम् ।
<>न कृषेस्तु समं वित्तं न लाभः सुरभीसमः ॥
<>न तपोऽनशनैस्तुल्यं न दमात् परमो जयः ।
<>न च धर्म्मो दयातुल्यो न ज्योतिश्चक्षुषा समम् ॥
<>न तृप्ती रसनातुल्या न प्रीतिस्तु सुतं विना ।
<>न कार्त्तिकसमो मासो वैष्णवानां प्रियः सदा ॥
<>अव्रतेन क्षपेद्यस्तु मासं दामोदरप्रियम् ।
<>तिर्य्यग्योनिमवाप्नोति सर्व्वधर्म्मबहिष्कृतः ॥
<>दुर्ल्लभं वैष्णवं ज्ञानं दुर्ल्लभा वैष्णवी कथा ।
<>दुर्ल्लभा वैष्णवी दीक्षा दुर्ल्लभो जागरस्तथा ॥
<>दुर्ल्लभं कपिलादानं दुर्ल्लभं जाह्नवीजलम् ।
<>दुर्ल्लभो वैष्णवो विप्रो दुर्ल्लभं नीलमोक्षणम् ॥
<>दुर्ल्लभं पुष्करे दानं दुर्ल्लभाः कार्त्तिके तिलाः ।
<>दुर्ल्लभो जागरो विष्णोः पक्षयोरुभयोरपि ॥
<>दुर्ल्लभा कार्त्तिके विप्र द्बादशी हरिबोधिनी ।
<>दुर्ल्लभा मालतीपूजा दुर्ल्लभा तुलसी मुने ॥
<>दुर्ल्लभं कार्त्तिके स्नानं दुर्ल्लभं साधुवन्दनम् ।
<>शालग्रामशिलापूजा दुर्ल्लभा मुनिपुङ्गव ॥
<>समुद्रगा नदी यत्र दुर्ल्लभा स्नानशालिनाम् ।
<>कुलशीलवती कन्या दुर्ल्लभा दम्पती नृणाम् ॥
<>दुर्ल्लभा जननी लोके पिता चैव विशेषतः ।
<>दुर्ल्लभं साधुसम्मानं दुर्ल्लभो धार्म्मिकः सुतः ॥
<>दुर्ल्लभैकादशी लोके दशमीसङ्गवर्ज्जिता ।
<>पक्षद्वयं व्रतं वत्म अयने दक्षिणोत्तरे ॥
<>दुर्ल्लभं वैष्णवे दानं माघस्नानं नदीजले ।
<>ज्यैष्ठाषाढे तु पानीयमिन्धनं पौषमाघयोः ॥
<>ब्राह्मणं दुर्ल्लभं विप्र दुर्ल्लभं तीर्थसेवनम् ॥
[Page4-369-c+ 52]
<>न्यायेनोपार्ज्जितं वित्तं दुर्ल्लभं कुलवर्द्धनम् ।
<>दुर्ल्लभं वत्स द्रव्याणां पात्रे यत् प्रतिपादितम् ॥
<>पात्राणामपि तत्पात्रं सदाचारक्रियान्वितम् ।
<>संप्राप्य कार्त्तिकं मासं विमुखा ये जनार्द्दने ।
<>तेषां यमपुरे वासः पितृभिः सह नारद ! ॥”
<>इति पाद्मोत्तरखण्डे कार्त्तिकमाहात्म्ये ११४ अः ॥
<>ब्रह्मोवाच ।
<>“कार्त्तिकस्य तु माहात्म्यं पुनरेव शृणुष्व मे ।
<>यत् श्रुत्वा मुनिशार्द्दूल ! सर्व्वान् कामानवा-
<>प्स्यसि ॥
<>व्रतानामिह सर्व्वेषामेकजन्मानुगं फलम् ।
<>कर्त्तुर्विष्णुव्रतस्योक्तं शतजन्मानुगं फलम् ॥
<>आश्विनस्य सिते पक्षे एकादश्यां द्बिजोत्तम ! ।
<>वैष्णवैर्वैष्णवं धर्म्मं प्रारम्भोऽस्य विधीयते ॥
<>यावत् कार्त्तिकशुक्लस्य पौर्णमासी तिथिर्भवेत् ।
<>तावदस्य व्रतस्योक्तं सम्यगाचरणं बुधैः ॥
<>अन्यथा तु कृतं विप्र व्रतमेतत् सुदुर्ल्लभम् ।
<>कार्य्यं सद्भिः प्रयत्नेन कार्त्तिके तुं विशेषतः ॥
<>त्रिंशद्दिनानि पुण्यानि विप्रप्रीतिकराणि वै ।
<>कार्त्तिकस्य व्रतं विप्र ! श्रीविष्णुप्रीतिकारणम् ॥
<>तदर्द्धं भीष्मस्य व्रतं मुने तुष्टिकरं परम् ।
<>पुण्यं पञ्चदिनं प्रोक्तं दत्तं तस्मै च विष्णुना ॥
<>नरो वा यदि वा नारी कुरुते वैष्णवं व्रतम् ।
<>दिने दिनेऽसङ्ख्यफलं भवेत्तस्यैव कार्त्तिके ॥
<>अतस्त्वं विधिवत् पुत्त्र ! वैष्णवं व्रतमुत्तमम् ।
<>श्रीदामोदरतुष्ट्यर्थं प्रकुरुष्व समाहितः ॥
<>ऊर्ज्जे मासि मुनिश्रेष्ठ प्रातःकाले तथामले ।
<>गोष्पदेऽपि जले स्नानं स्वर्गदं पापिनामपि ॥”
<>इति पाद्मे उत्तरखण्डे ११५ अध्यायः ॥ * ॥
<>ब्रह्मोवाच ।
<>“पुराणश्रवणं यत्र कुर्व्वन्ति द्विजसत्तम ।
<>तेषां करस्थिता मुक्तिर्विद्यते नात्र संशयः ॥
<>कार्त्तिके मासि यो भक्त्या कुर्य्याद्ब्राह्मणभोज-
<>नम् ।
<>प्रत्यहं विष्णुतृप्त्यर्थं स याति भवनं हरेः ॥
<>कार्त्तिके मासि यः कुर्य्यात् तिलतैलेन दीपकम् ।
<>अहोरात्रान् मुनिश्रेष्ठ स याति परमं पदम् ॥
<>कार्त्तिके मासि यो दद्यात् पादत्राणं द्विजन्मने ।
<>दद्याद्बस्त्रान्वितं वत्स यमं नैव स पश्यति ॥
<>यज्ञोपवीतं यो दद्यात् भूमिं वै ब्राह्मणाय तु ।
<>स याति ब्रह्मसदनं पुनरावृत्तिवर्जितम् ॥
<>ताम्बूलञ्चैव यो दद्यात् सपूगं विधिवद्द्विज ।
<>गन्धर्व्वलोकमाप्नोति भुक्त्वा भोगान् मनोरमान् ॥
<>श्रीचन्दनञ्च यो दद्यात् देवपूजार्थमादरात् ।
<>विप्राय वेदविदुषे पुरन्दरपुरं व्रजेत् ॥
<>नारिकेलफलं वत्स सवस्त्रञ्च सदक्षिणम् ।
<>यो दद्याद्वेदविदुषे स शश्वत् पुत्त्रवान् भवेत् ॥”
<>इति पाद्मे उत्तरखण्डे ११६ अध्यायः ॥
<LEND>
