<L>10281<pc>2-284<k1>ख्यातिः<k2>ख्यातिः
ख्यातिः¦, स्त्री, (ख्या + क्तिन् ।) प्रसिद्धिः । तत्-
पर्य्यायः । प्रथा २ । इत्यमरः । ३ । २ । ९ ॥
(यथा, पञ्चतन्त्रे । १ । ४०२ ।
“लोके ख्यातिमुपागताऽत्र सकले लोकोक्तिरेषा यतः ।”
मनुश्च । १२ । ३६ ।
“येनास्मिन् कर्म्मणा लोके ख्यातिमिच्छति पुष्कलाम् ।
न च शोचत्यसम्पत्तौ तद्विज्ञेयन्तु राजसम् ॥”
प्रकाशः । ज्ञानम् । यथा, माघे । ४ । ५५ ।
“मैत्रादिचित्तपरिकर्म्मविदो विधाय
क्लेशप्रहाणमिह लब्धसबीजयोगाः ।
ख्यातिं च सत्त्वपुरुषान्यतयाऽधिगम्य
वाञ्छन्ति तामपि समाधिभृतो निरोद्धुम् ॥”
“मैत्रीति । इहाद्रौ समाधिभृतो योगिनः ।
मैत्री करुणा मुदिता उपेक्षेति चतस्रश्चित्तवृत्तयः ।
तत्र पुण्यकृत्सु मैत्री दुःखिषु करुणा सुखिषु
मुदिता अनुमोदनं पापिषु उपेक्षा । मैत्री
आदिर्येषां तानि चित्तस्य परिकर्म्माणि प्रसाध-
कानि शोधकानीत्यर्थः तानि विन्दन्ति लभन्ते
इति तद्बिदः तद्भाजस्तैः क्षीणान्तःकरणमलाः
इत्यर्थः । अतएव क्लेशप्रहाणं विधाय । अविद्या-
स्मितारागद्वेषाभिनिवेशाः पञ्च क्लेशाः । तत्रा-
नित्येषु नित्यत्वाभिमानः अनात्मनि च देहेन्द्रि-
यादौ आत्मधीरित्यादि विभ्रमोऽविद्या । अस्मिता
अहङ्कारः । रागोऽभिमतविषयाभिलाषः । द्वेषो-
ऽनभिमतविषयेषुरोषः । अभिनिवेशः । कार्य्या-
कार्य्येष्वाग्रहः । ते हि पुरुषं क्लिश्यन्ति इति
क्लेशाः क्लेशहेतवः तेषां प्रहाणं क्षयः तद्बिधाय
क्लेशान् हित्वा इत्यर्थः । अतो लब्धः सबीजः
सावलम्बयोगो यैस्ते लब्धसबीजयोगाः सन्तः
आलम्बनमेव व्यनक्ति । सत्त्वपुरुषयोरन्यतया
अन्यत्वेन मिथो भिन्नत्वेन ख्यातिं ज्ञानं अधि-
गम्य प्रकृतिपुरुषौ भिन्नाविति ज्ञात्वा प्रकृति
पुरुषयोर्विवेकाग्रहणात् संसारः । विवेकग्रह-
णात् मुक्तिरिति साङ्ख्याः । अथ तां ख्यातिमपि
निरोद्धुं निवर्त्तयितुं वाञ्छन्ति वृत्तिरूपां तां
निवर्त्त्य स्वयम्प्रकाशतयैवावस्थातुमिच्छन्ती-
त्यर्थः । प्रकृतावुपरतायां पुरुषस्वरूपेणावस्थानं
मुक्तिरिति सांङ्ख्यसिद्धान्तः ॥” इति तट्टीकायां
मल्लिनाथः ॥)
<LEND>
