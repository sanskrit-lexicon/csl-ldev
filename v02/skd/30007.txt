<L>30007<pc>4-191<k1>रोहितः<k2>रोहितः
रोहितः¦, पुं, (रोहतीति । रुह + “रुहे रश्च लो
वा ।” उणा० ३ । ९४ । इति इतन् ।) मीन-
विशेषः । (यथाह कश्चित् ।
“ईलीशो जितपियूषो वाचा वाचामगोचरः ।
रोहितो नो हितः प्रोक्तो मद्गुरो मद्गुरोः
प्रियः ॥”)
रोहितमत्स्यस्य लक्षणं गुणाश्च यथा, --
[Page4-191-c+ 52]
“कृष्णः शल्की श्वेतकुक्षिस्तु मत्स्यो
यः श्रेष्ठोऽसौ लोहितो वृत्तवक्त्रः ।
कोष्णं बल्यं रोहितस्यापि मांसं
वातं हन्ति स्निग्धमृध्नाति वीर्य्यम् ॥”
इति राजनिर्घण्टः ॥
अपि च ।
“रक्तोदरो रक्तमुखो रक्ताक्षो रक्तपक्षतिः ।
कृशपक्षो झसश्रेष्ठो रोहितः कथितो बुधैः ॥
रोहितः सर्व्वमत्स्यानां वरो वृष्योऽर्द्दितार्त्तिजित् ।
कषायानुरसः स्वादुर्व्वातघ्नो नातिपित्तकृत् ॥
ऊर्द्ध्वजत्रुगतान् रोगान् हन्याद्रोहितमुण्डकम् ॥”
इति भावप्रकाशः ॥
(तथाच ।
“वातघ्नो नहि पित्तकृद्बलकरः स्याद्रोहितः
सर्व्वदा ॥”
इति हारीते प्रथमस्थाने एकादशेऽध्याये ॥
“शैवलाहारभोजित्वात् स्वप्नस्य च विवर्ज्जनात् ।
रोहितो दीपनीयश्च लघुपाको महाबलः ॥”
इति चरके सूत्रस्थाने सप्तविंशेऽध्याये ॥
“कषायानुरसस्तेषां शष्पशैवालभोजनः ।
रोहितो मारुतहरो नात्यर्थं पित्तकोपणः ॥”
इति सुश्रुते सूत्रस्थाने ४६ अध्याये ॥
स्वनामख्यातो हरिश्चन्द्रश्च नृपतेः पुत्त्रः । यथा
देवीभागवते । ७ । १५ । १५ ॥
“राजा पुत्त्रमुखं दृष्ट्वा सुखमाप महत्तरम् ।
नामास्य रोहितश्चेति चकार विधिपूर्व्वकम् ॥”
अस्य विवरणन्तु तश्रैव द्रष्टव्यम् ॥) मृगभेदः ।
रोहितकवृक्षः । इति मेदिनी । ते, १४६ ॥
(रोहीतोऽपि पाठः । रोहीतकशब्ददर्शनात् ॥
यथा, सुश्रुते । ६ । १७ ।
“पलाशरोहीतमधूकजा रसाः
क्षौद्रेण युक्ता मदिराग्रमिश्रिताः ॥”
अग्निघोटकः । इति निघण्टुः । १ । १५ ॥
“रोहन्ति आरोहन्ति रथं वहन्त्यादिवमिति
रोहितः ।” इति तत्र देवराजयज्वा ॥ यथा,
ऋग्वेदे । १ । ९४ । १० ।
“यदयुक्था अरुषा रोहिता रथे ॥”
“रोहिता लोहितवर्णौ रोहित इत्यग्नेरश्वस्याख्या
रोहितोऽग्नेरितिदर्शनात् रोहितेनत्वाग्निर्द्देवतां
गमयत्वितिमन्त्रवर्णाच्च ।” इति तद्भाष्ये सायणः ॥)
रक्तवर्णः । रक्तवर्णविशिष्टे, त्रि । इत्यमरः ॥
(यथा, वाजसनेयसंहितायाम् । १६ । १९ ।
“नमो रोहिताय स्थपतये वृक्षाणां पतये नमो
नमः ॥”)
<LEND>
