<L>21170<pc>3-112<k1>पादोदकं<k2>पादोदकं
पादोदकं¦, क्ली, (पादप्रक्षालनजातं उदकम् ।
<>शाकपार्थिवादिवत् समासः ।) चरणधौत-
<>जलम् । चरणामृतम् । यथा, --
<>“हृदि रूपं मुखे नाम नैवेद्यमुदरे हरेः ।
<>पादोदकञ्च निर्म्माल्यं मस्तके यस्य सोऽच्युतः ॥
<>नैवेद्यमन्नं तुलसीविमिश्रं
<>विशेषतः पादजलं पिबेच्च ।
<>योऽश्नाति नित्यं प्रयतो मुरारेः
<>प्राप्नोति सुप्रेमयुतां स भक्तिम् ॥
<>हत्यां हन्ति यदङ्घ्रिसङ्गतुलसीस्तेयञ्च पादोदकं
<>नैवेद्यं बहुमद्यपानदुरितं गुर्व्वङ्गनासङ्गमम् ।
<>भक्त्याधीनमतिः स्थितिर्हरिजने तत्संगतिः सङ्गजा
<>शालग्रामशिलादिमूर्त्तिमहितां जानन्ति के वै
<>हरेः ॥”
<>इति पाद्मोत्तरखण्डे १०० अध्यायः ॥ * ॥
<>अथ श्रीचरणोदकाभिषेकमाहात्म्यं पद्मपुराणे ।
<>“स स्नातः सर्व्वतीर्थेषु सर्व्वयज्ञेषु दीक्षितः ।
<>शालग्रामशिलातोयैर्योऽभिषेकं समाचरेत् ॥
<>गङ्गागोदावरीरेवानद्यो मुक्तिप्रदास्तु याः ।
<>निवसन्ति सतीर्थास्ताः शालग्रामशिलाजले ॥
<>कोटितीर्थसहस्रैस्तु सेवितैः किं प्रयोजनम् ।
<>तीर्थं यदि भवेत् पुण्यं शालग्रामशिलोद्भवम् ॥”
<>तत्रैव गौतमाम्बरीषसंवादे ।
<>“येषां धौतानि गात्राणि हरेः पादोदकेन वै ।
<>अम्बरीष ! कुले तेषां दासोऽस्मि वशगः सदा ॥
<>राजन्नेतानि तावच्च तीर्थानि भुवनत्रये ।
<>यावन्न प्राप्यते तोयं शालग्रामाभिषेकजम् ॥”
<>स्कान्दे कार्त्तिकमाहात्म्ये ।
<>“गृहेऽपि वसतस्तस्य गङ्गास्नानं दिने दिने ।
<>शालग्रामशिलातोयैर्योऽभिषिञ्चति मानवः ॥”
<>तत्रैवान्यत्र ।
<>“यानि कानि च तीर्थानि ब्रह्माद्या देवता-
<>स्तथा ।
<>विष्णुपादोदकस्यैते कलां नार्हन्ति षोडशीम् ॥
<>शालग्रामोद्भवो देवो देवो द्वारवतीभवः ।
<>उभयोः स्नानतोयेन ब्रह्महत्या निवर्त्तते ॥”
<>किञ्च ।
<>“स वै चावभृतस्नातः स च गङ्गाजलाप्लुतः ।
<>विष्णुपादोदकं कृत्वा शङ्खेयः स्नाति मानवः ॥”
<>श्रीनृसिंहपुराणे ।
<>“गङ्गाप्रयागगयनैमिषपुष्कराणि
<>पुण्यानि यानि कुरुजाङ्गलयामुनानि ।
[Page3-113-a+ 52]
<>कालेन तीर्थसलिलानि पुनन्ति पापं
<>पादोदकं भगवतः प्रपुनाति सद्यः ॥”
<>स्मृतौ च ।
<>“त्रिरात्रिफलदा नद्यो याः काश्चिदसमुद्रगाः ।
<>समुद्रगाश्च पक्षस्य मासस्य सरितां पतिः ॥
<>षण्मासफलदा गोदा वत्सरस्य तु जाह्नवी ।
<>पादोदकं भगवतो द्बादशाब्दफलप्रदम् ॥”
<>तन्नित्यता च गरुडपुराणे ।
<>“जलञ्च येषां तुलसीविमिश्रितं
<>पादोदकं चक्रशिलासमुद्भवम् ।
<>नित्यं त्रिसन्ध्यं प्लवते न गात्रं
<>खगेन्द्र ! ते धर्म्मबहिस्कृता नराः ॥”
<>अथ श्रीचरणोदकपानमाहात्म्यम् । पाद्मे गौत-
<>माम्बरीषसंवादे ।
<>“हरेः स्नानावशेषन्तु जलं यस्योदरे स्थितम् ।
<>अम्बरीष ! प्रणम्योच्चैः पादपांशुः प्रगृह्यताम् ॥”
<>तत्रैव देवदूतविकुण्डलसंवादे ।
<>“ये पिबन्ति नरा नित्यं शालग्रामशिलाजलम् ।
<>पञ्चगव्यसहस्रैस्तु सेवितैः किं प्रयोजनम् ॥
<>कोटितीर्थसहस्रैस्तु सेवितैः किं प्रयोजनम् ।
<>नित्यं यदि पिबेत् पुण्यं शालग्रामशिलाजलम् ॥
<>शालग्रामशिलातोयं यः पिबेद्विन्दुना समम् ।
<>मातुः स्तन्यं पुनर्नैव स पिबेन्मुक्तिभाग्नरः ॥”
<>किञ्च ।
<>“दहन्ति नरकान् सर्व्वान् गर्भवासञ्च दारुणम् ।
<>पीतं यैस्तु सदा नित्यं शालग्रामशिलाजलम् ॥”
<>तत्रैव श्रीयमधूम्रकेतुसंवादे ।
<>“शालग्रामशिलातोयं विन्दुमात्रं तु यः पिबेत् ।
<>सर्व्वपापैः प्रमुच्येत मुक्तिमार्गे कृतोद्यमः ॥”
<>तत्रैव पुलस्त्यभगीरथसंवादे ।
<>“पादोदकस्य माहात्म्यं भगीरथ ! वदामि ते ।
<>पावनं सर्व्वतीर्थेभ्यो हत्याकोटिविनाशनम् ॥
<>धृते शिरसि पीते च सर्व्वास्तुष्यन्ति देवताः ।
<>प्रायश्चित्तन्तु पापानां कलौ पादोदकं हरेः ॥”
<>किञ्च ।
<>“त्रिभिः सारस्वतं तोयं सप्ताहेन तु नामदम् ।
<>सद्यः पुनाति गाङ्गेयं दर्शनादेव यामुनम् ॥
<>पुनन्त्येतानि तोयानि स्नानदर्शनकीर्त्तनैः ।
<>पुनाति स्मरणादेव कलौ पादोदकं हरेः ॥
<>अर्च्चितैः कोटिभिर्लिङ्गैर्नित्यं यत् क्रियते फलम् ।
<>तत् फलं शतसाहस्रं पीतैः पादोदकैर्हरेः ॥
<>अशुचिर्वा दुराचारो महापातकसंयुतः ।
<>स्पृष्ट्वा पादोदकं विष्णोः सदा शुद्ध्यति मानवः ॥
<>पापकोटियुतो यस्तु मृत्युकाले शिरे मुखे ।
<>देहे पादोदकं यस्य न प्रयाति यमालयम् ॥
<>न दानं न हविर्येषां स्वाध्यायो न सुरार्च्चनम् ।
<>तेऽपि पादोदकं पीत्वा प्रयान्ति परमां गतिम् ॥
<>विशाखाऋक्षसंयुक्ता वैशाखी किं करिष्यति ।
<>पिण्डारके महातीर्थे उज्जयिन्यां भगीरथ ! ॥
<>माघमासे प्रयागे तु स्नानं वै किं करिष्यति ।
<>प्रयागं सततं तस्य यस्य पादोदकं हरेः ॥
<>कार्त्तिके कार्त्तिकीयोगे किं करिष्यति पुष्करे ।
[Page3-113-b+ 52]
<>नित्यन्तु पुष्करं तस्य यस्य पादोदकं हरेः ॥
<>प्रबोधवासरे प्राप्ते मथुरायाञ्च तस्य किम् ।
<>नित्यञ्च यामुनं स्नानं यस्य पादोदकं हरेः ॥
<>काश्यामुत्तरवाहिन्यां गङ्गायान्तु मृतस्य किम् ।
<>यस्य पादोदकं विष्णोर्मुखे चैवावतिष्ठते ॥”
<>किञ्च ।
<>“हित्वा पादोदकं विष्णोर्योऽन्यतीर्थानि गच्छति ।
<>अनर्घ्यरत्नमुत्सृज्य लोष्ट्रं वाञ्छति दुर्म्मतिः ॥
<>कुरुक्षेत्रसमो देशो विन्दुपादोदकं मतः ।
<>पतेद् यत्राक्षयं पुण्यं नित्यं भवति तद्गृहे ॥
<>गयापिण्डसमं पुण्यं पुत्त्राणामपि जायते ।
<>पादोदकेन देवस्य ये कुर्य्युः पितृतर्पणम् ॥
<>नासुराणां भयं तस्य प्रेतजन्यं न राक्षसम् ।
<>न रोगस्य भयं चैव नास्ति विध्नकृतं भयम् ॥
<>न दुष्टा नैव घोराक्षाश्चापदोत्थभयं नहि ।
<>ग्रहाः पीडां न कुर्व्वन्ति वैरा नश्यन्ति दारुणाः ॥
<>किं तस्य तीथगमने देवर्षीणाञ्च दर्शने ।
<>यस्य पादोदकं मूर्द्ध्नि शालग्रामशिलोद्भवम् ॥
<>प्रीतो भवति मार्त्तण्डः प्रीतो भवति केशवः ।
<>ब्रह्मा भवति सुप्रीतः प्रीतो भवति शङ्करः ॥
<>पादोदकस्य माहात्म्यं यः पठेत् केशवाग्रतः ।
<>स याति परमं स्थानं यत्र देवो जनार्द्दनः ॥”
<>ब्रह्माण्डपुराणे श्रीब्रह्मनारदसंवादे ।
<>“प्रायश्चित्तं यदि प्राप्तं कृच्छ्रं वा त्वघमर्षणम् ।
<>सोऽपि पादोदकं पीत्वा शुद्धिं प्राप्नोति तत्क्षणात् ॥
<>अशौचं नैव विद्येत सूतके मृतकेऽपि च ।
<>येषां पादोदकं मूर्द्ध्नि प्राशनं ये प्रकुर्व्वते ॥
<>अन्तकालेऽपि यस्येह दीयते पादयोर्जलम् ।
<>सोऽपि सद्गतिमाप्नोति सदाचारैर्ब्बहिष्कृतः ॥
<>अपेयं पिबते यस्तु भुङ्क्ते यश्चाप्यभोजनम् ।
<>अगम्यागमना ये वै पापाचाराश्च ये नराः ।
<>तेऽपि पूज्या भवन्त्याशु सद्यः पादाम्बुसेवनात् ॥”
<>किञ्च ।
<>“अपवित्रं यदन्नं स्यात् पानीयं चापि पापिनाम् ।
<>भुक्त्वा पीत्वा विशुद्धः स्यात् पीत्वा पादोदकं
<>हरेः ॥
<>तप्तकृच्छ्रात् पञ्चगव्यात् महाकृच्छ्राद्विशिष्यते ।
<>चान्द्रायणात् पादकृच्छ्रात् पराकादपि सुव्रत ।
<>कायशुद्धिर्भवेदाशु पीत्वा पादोदकं हरेः ॥
<>अगुरुं कुङ्कुमं चापि कर्पूरं चानुलेपनम् ।
<>विष्णुपादाम्बुसंलग्नं तद्वै पावनपावनम् ॥
<>दृष्टिपूतन्तु यत्तोयं विष्णुना प्रभविष्णुना ।
<>तद्वै पापहरं पुत्त्र ! किं पुनः पादयोर्जलम् ॥
<>एतदर्थमहं पुत्त्र ! शिरसा विष्णुतत्परः ।
<>धारयामि पिबाम्यद्य माहात्म्यं विदितं मम ॥
<>प्रियस्त्वमग्रजः पुत्त्र त्वदर्थं गदितं मया ।
<>रहस्यं मे त्वनर्हस्य न वक्तव्यं कदाचन ॥
<>धारयस्व सदा मूर्द्ध्नि प्राशनं कुरु नित्यशः ॥
<>जन्ममृत्युजरादुःखैर्मोक्षं यास्यसि पुत्त्रक ! ॥”
<>विष्णुधर्म्मोत्तरे ।
<>“सद्यः फलप्रदं पुण्यं सर्व्वपापविनाशनम् ।
<>सर्व्वमङ्गलमङ्गल्यं सर्व्वदुःखविनाशनम् ।
[Page3-113-c+ 52]
<>दुःस्वप्ननाशनं पुण्यं विष्णुपादोदकं शुभम् ॥
<>सर्व्वोपद्रवहन्तारं सर्व्वव्याधिविनाशनम् ।
<>सर्व्वोत्पातप्रशमनं सर्व्वतापनिवारणम् ॥
<>सर्व्वकल्याणसुखदं सर्व्वकामफलप्रदम् ।
<>सर्व्वसिद्धिप्रदं धन्यं सर्व्वधर्म्मविवर्द्धनम् ॥
<>सर्व्वशत्रुप्रशमनं सर्व्वभोगप्रदायकम् ।
<>सर्व्वतीर्थस्य फलदं मूर्द्ध्नि पादाम्बुधारणम् ॥
<>प्रयागस्य प्रभासस्य पुष्करस्य च सेवने ।
<>पृथूदकस्य तीर्थस्य आचान्तो लभते फलम् ॥
<>चक्रतीर्थे फलं यादृक् तादृक् पादाम्बुधारणात् ॥
<>सरस्वत्यां गयायाञ्च गत्वा यत् प्राप्नुयात् फलम् ।
<>तत् फलं लभते श्रेष्ठं मूर्द्ध्नि पादाम्बुधारणात् ॥”
<>स्कान्दे ।
<>“पादोदकस्य माहात्म्यं देवो जानाति शङ्करः ।
<>विष्णुपादच्युता गङ्गा शिरसा येन धारिता ॥
<>स्थानं नैवास्ति पापस्य देहिनां देहमध्यतः ।
<>सवाह्याभ्यन्तरं यस्य व्याप्तं पादोदकेन वै ॥
<>पादोदं विष्णुनैवेद्यमुदरे यस्य तिष्ठति ।
<>नाश्रयं लभते पापं स्वयमेव विनश्यति ॥
<>महापापग्रहग्रस्तो व्याप्तो रोगशतैरपि ।
<>हरेः पादोदकं पीत्वा मुच्यते नात्र संशयः ॥
<>शिरसा तिष्ठते येषां नित्यं पादोदकं हरेः ।
<>किं करिष्यन्ति ते लोके तीर्थकोटिमनोरथैः ॥
<>अयमेव परो धर्म्म इदमेव परं तपः ।
<>इदमेव परं तीर्थं विष्णुपादाम्बु यत् पिबेत् ॥”
<>तत्रैव शिवोमासंवादे ।
<>“विलयं यान्ति पापानि पीते पादोदके हरेः ।
<>किं पुनर्विष्णुपादोदं शालग्रामशिलाप्लुतम् ॥
<>विशेषेण हरेत् पापं ब्रह्महत्यादिकं प्रिये ॥
<>पीते पादोदके विष्णोर्यदि प्राणैर्विमुच्यते ।
<>हत्वा यमभटान् सर्व्वान् वैष्णवं लोकमाप्नुयात् ॥
<>तत्रैव शिवकार्त्तिकेयसंवादे शालग्रामशिला-
<>माहात्म्ये ।
<>“छिन्नस्तेन महासेन । गर्भवासः सुदारुणः ।
<>पीतं येन सदा विष्णोः शालग्रामशिलाजलम् ॥
<>ये पिबन्ति नरा नित्यं शालग्रामशिलाजलम् ।
<>पञ्चगव्यसहस्रैस्तु प्राशितैः किं प्रयोजनम् ॥
<>प्रायश्चित्ते समुत्पन्ने किं दानैः किमुपोषणैः ।
<>चान्द्रायणैश्च तीर्थैश्च पीत्वा पादोदकं शुचिः ॥
<>बृहन्नारदीये लुब्धकोपाख्यानारम्भे ।
<>हरिपादोदकं यस्तु क्षणमात्रञ्च धारयेत् ।
<>स स्नातः सर्व्वतीर्थेषु विष्णोः प्रियतरस्तथा ॥
<>अकालमृत्युशमनं सर्व्वजाधिविनाशनम् ।
<>सर्व्वदुःखोपशमनं हरिपादोदकं शुभम् ॥”
<>तत्रैव तदुपाख्यानान्ते ।
<>“हरिपादोदकस्पर्शाल्लुब्धको वीतकल्मषः ।
<>दिव्यं विमानमारुह्य मुनिमेनमथाब्रवीत् ॥
<>हरिपादोदकं यस्मान्मयि त्वं क्षिप्तवान् मुने ।
<>प्रापितोऽस्मि त्वया तस्मात्तद्विष्णोः परमं पदम् ॥”
<>हरिभक्तिसुधोदये ।
<>“पादं पूर्व्वं किल स्पृष्ट्वा गङ्गाभूत् स्मर्त्तृमोक्षदा ।
<>विष्णोः सद्यस्तु तत्सङ्गि पादाम्बु कथमीष्यते ॥
[Page3-114-a+ 52]
<>तापत्रयानलो योऽसौ न शाम्येत् सकलाब्धिभिः ।
<>द्रुतं शाम्यति सोऽल्पेन श्रीमद्बिष्णुपदाम्बुना ॥
<>अघास्त्राभेद्यकवचं भवाग्निस्तम्भनौषधम् ।
<>सर्व्वाङ्गैः सर्व्वथा धार्य्यं पाद्यं शुचिसदः सदा ॥
<>अमृतत्वावहं नित्यं विष्णुपादाम्बु यः पिबेत् ।
<>स पिबत्यमृतं नित्यं मासे मासे तु देवताः ॥
<>माहात्म्यमियदित्यस्य यो वक्ता सोऽपि निर्भयः ।
<>न त्वनर्घ्यमणेर्मूल्यं कलयन्नघमश्नुते ॥”
<>अन्यत्रापि ।
<>“स ब्रह्मचारी स व्रती आश्रमी च सदा शुचिः ।
<>विष्णुपादोदकं यस्य मुखे शिरसि विग्रहे ॥
<>जन्मप्रभृतिपापानां प्रायश्चित्तं यदीच्छति ।
<>शालग्रामशिलावारि पापहारि निषेव्यताम् ॥”
<>अतएव तेजोद्रविणपञ्चरात्रे श्रीब्रह्मोक्तम् ।
<>“पीठप्लणालादुदकं पृथगादाय पुत्त्रक ! ।
<>सिञ्चयेन्मूर्द्ध्नि भक्तानां सर्व्वतीर्थमयं हि तत् ॥”
<>इति ।
<>“पादोदकस्य माहात्म्यं विख्यातं सर्व्वशास्त्रतः ।
<>लेखितुं शक्नुयात् को हि सिन्धूर्मीन् गणयन्नपि ॥
<>विशेषतश्च पादोदं तुलसीदलसंयुतम् ।
<>शङ्खे कृत्वा वैष्णवेभ्यो दत्त्वा प्राग्वत् पिबेत्स्वयम् ॥”
<>अथ शङ्खकृतपादोदकमाहात्म्यं स्कान्दे ब्रह्म-
<>नारदसंवादे ।
<>“कृत्वा पादोदकं शङ्खे वैष्णवानां महात्मनाम् ।
<>यो दद्यात्तुलसीमिश्रं चान्द्रायणशतं लभेत् ॥
<>गृहीत्वा कृष्णपादाम्बु शङ्खे कृत्वा तु वैष्णवः ।
<>यो वहेत् शिरसा नित्यं स मुनिस्तापसोत्तमः ॥”
<>पाद्मे देवदूतविकुण्डलसंवादे ।
<>“शालग्रामशिलातोयं यदि शङ्खभृतं पिबेत् ।
<>हत्याकोटिविनाशं तु कुरुते नात्र संशयः ॥”
<>अगस्त्यसंहितायाञ्च ।
<>“शालग्रामशिलातोयं तुलसीदलवासितम् ।
<>ये पिबन्ति पुनस्तेषां स्तन्यपानं न विद्यते ॥
<>श्रीविष्णोर्वैष्णवानाञ्च पावनञ्चरणोदकम् ।
<>सर्व्वतीर्थमयं पीत्वा कुर्य्यादाचमनं न हि ॥”
<>तदुक्तं स्कान्दे श्रीशिवेन ।
<>“विष्णोः पादोदकं पीत्वा पश्चादशुचिशङ्कया ।
<>आचामति च यो मोहाद्ब्रह्महा स निगद्यते ॥”
<>श्रुतिश्च । “भगवान् पवित्रो भगवत्पादौ पवित्रौ
<>पादोदकं पवित्रं न तत्पान आचमनीयं यथा
<>हि सोम इति ।” सौपर्णे च ।
<>“विष्णुपादोदकं पीत्वा भक्तपादोदकं तथा ।
<>य आचामति संमोहात् ब्रह्महा स निगद्यते ॥”
<>इति श्रीहरिभक्तिविलासः ॥
<LEND>
