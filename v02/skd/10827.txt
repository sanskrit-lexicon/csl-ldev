<L>10827<pc>2-322<k1>गाधिः<k2>गाधिः
गाधिः¦, पुं, (गाधते उच्चपदं लिप्सतीति । गाध ङ
लिप्सायाम् + “सर्व्वधातुभ्य इन् ।” उणां । ४ ।
११७ । इति इन् ।) चन्द्रवंशीयकुशिकराज-
पुत्त्रः । स तु विश्वामित्रमुनिपिता कान्यकुब्ज-
देशस्य राजा च । (यथा, महाभारते । ३ ।
११५ । १९ ।
“कान्यकुब्जे महानासीत् पार्थिवः सुमहाबलः ।
गाधीति विश्रुतो लोके वनवासं जगाम ह ॥”
अस्य उत्पत्तिकथा यथा, हरिवंशे । २७ ।
१३--१६ ।
“कुशिकस्तु तपस्तेपे पुत्त्रमिन्द्रसमं विभुः ।
लभेयमिति तं शक्रस्त्रासादभ्येत्य जज्ञिवान् ॥
पूर्णे वर्षसहस्रे वै तन्तु शक्रो ह्यपश्मत ।
अत्युग्रतपसं दृष्ट्वा सहस्राक्षः पुरन्दरः ॥
समर्थं पुत्त्रजनने स्वमेवांशमवासयत् ।
पुत्त्रत्वे कल्पयामास स देवेन्द्रः सुरोत्तमः ॥
स गाधिरभवद्रांजा मधवान् कौशिकः स्वयम् ।
पौरकुत्स्यभवद्भार्य्या गाधिस्तस्यामजायत ॥”
अस्य कन्या सत्यवती भृगुवंशीय-ऋचीकपत्नी ।
सा च जमदग्निं प्रसूतवती । यथा, हरिवंशे ।
२७ । १८ ।
“गाधेः कन्या महाभागा नाम्ना सत्यवती शुभा ।
तां गाधिः काव्यपुत्त्राय ऋचीकाय ददौ प्रभुः ॥”
ऋग्वेदमते तु अयमेव गाथीत्याख्यया प्रसिद्धः
इति तु तत्रैव ३ मण्डले द्रष्टव्यः ॥ एतदनुसारे-
णैव रामायणे ‘गाधिन्’ इति नान्तप्रयोगो
भगवता वाल्मीकिना विहितः । यथा, तत्रैव
१ । १८ । ४० ।
“शीघ्रमाख्यात मां प्राप्तं कौशिकं गाधिनः सुतम् ॥”)
<LEND>
