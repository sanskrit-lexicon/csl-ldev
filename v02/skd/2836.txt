<L>2836<pc>1-146<k1>अश्वमेधः<k2>अश्वमेधः
अश्वमेधः¦, पुं, (अश्वः मेध्यते हिंस्यते यत्र । मेध-
<>हिंसने + घञ् ।) यज्ञविशेषः । इति जटाधरः ॥
<>यत्र लक्षणविशेषाक्रान्तमश्वं संप्रोक्ष्य कपाले
<>जयपत्रं बद्ध्वा त्यजेत् तद्रक्षार्थं पुरुषविशेषं नियो
<>जयेत् संवत्सरान्ते अश्वे आगते सति अथवा
<>केनापि संबद्धे युद्धं कृत्वा तमानीय यथाविधि
<>बधं कृत्वा तद्वपया होमः कर्त्तव्यः । कामनानु
<>सारेणतत्फलं । मोक्षः ब्रह्महत्यापापक्षयः स्वर्गश्च ।
[Page1-146-c+ 53]
<>यथा । आपस्तम्बः ।
<>“राजा सार्व्वभौमः अश्वमेधेन यजेत नाप्यसार्व्व-
<>भौमः” । इति ॥ प्रायश्चित्तात्मकाश्वमेधो यथा ।
<>विष्णुः ।
<>“अनुपातकिनस्त्वेते महापातकिनो यथा ।
<>अश्वमेधेन शुध्यन्ति तीर्थानुसरणेन वा” ॥
<>अपि च ।
<>“अश्वमेधेन शुध्यन्ति महापातकिनस्त्विमे” ।
<>इति विष्णूक्ताश्वमेधस्य प्रायश्चित्तत्वम् । पापक्षय-
<>स्वर्गोभयसाधकस्य तु तस्यापि न प्रायश्चित्तत्वम् ।
<>इति प्रायश्चित्ततत्त्वम् ॥ ० ॥ कलौ तस्य निषेधो
<>यथा वृहन्नारदीये ।
<>“दीर्घकालं ब्रह्मचर्य्यं नरमेंधाश्वमेधकौ ।
<>महाप्रस्थानगमनं गोमेधञ्च तथा मखं ॥
<>इमान् धर्म्मान् कलियुगे वर्ज्यानाहुर्म्मनीषिणः” ।
<>इत्युद्वाहतत्त्वम् ॥ अन्यच्च । ब्रह्मपुराणम् ।
<>“नराश्वमेधौ मद्यञ्च कलौ वर्ज्या द्विजातिभिः” ।
<>इति तिथ्यादितत्त्वम् ॥ ० ॥ तत्फलजनककर्म्माणि
<>यथा, --
<>“वैशाखे मासि यः कुर्य्यात् प्रपां माधवतुष्टये ।
<>दिने दिनेऽश्वमेधस्य फलं प्राप्नोति मानवः” ॥
<>इति पाद्मे क्रियायोगसारे ११ अध्यायः ॥
<>अपि च ब्रह्माण्डे ॥
<>“स्नानन्तु भक्त्या गङ्गायां कर्तुकामस्य गच्छतः ।
<>पदे पदेऽश्वमेधस्य फलं मर्त्त्यस्य जायते” ॥
<>इति प्रायश्चित्ततत्त्वम् ॥
<LEND>
