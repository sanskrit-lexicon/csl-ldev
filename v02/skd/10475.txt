<L>10475<pc>2-300<k1>गन्धः<k2>गन्धः
गन्धः¦, पुं, (गन्ध + पचाद्यच् ।) आमोदः । इति
<>विश्वः । स तु घ्राणग्राह्यपृथिवीगुणः । यथा, --
<>“घ्राणग्राह्यो भवेद्गन्धो घ्राणस्यैवोपकारकः ।
<>सौरभश्चासौरभश्च स द्वेधा परिकीर्त्तितः ॥”
<>इति भाषापरिच्छेदे । १०३ ॥
<>(अस्य लक्षणान्तरं यथा, घ्राणमात्रग्राह्यगुणत्व-
<>व्याप्यजातिमत्वं गन्धत्वं यद्वा पृथिवीवृत्तिमात्र-
<>वृत्तिगुणत्वसाक्षाद्व्याप्यजातिमत्वमिति ॥) स तु
<>दशविधः । (यथा, महाभारते । १४ । ५० । ४०-४२ ।
<>“शब्दः स्पर्शस्तथारूपं रसो गन्धश्च पञ्चमः ।
<>एते पञ्च गुणा भूमेर्विज्ञेया द्विजसत्तमाः ॥
<>पार्थिवश्च सदागन्धो गन्धश्च बहुधा स्मृतः ।
<>तस्य गन्धस्य वक्ष्यामि विस्तरेण बहून् गुणान् ॥
<>इष्टश्चानिष्टगन्धश्च मधुरोऽम्नः कटुस्तथा ।
<>निर्हारी संहतः स्निग्धो रूक्षो विशद एव च ।
<>एवं दशविधो ज्ञेयः पार्थिवो गन्ध इत्युत ॥”
<>एतेषामपि केषु को गन्ध इत्येतद्विवृतिमाह ।)
<>इष्टः १ कस्तूरिकादौ । अनिष्टः २ शवादौ ।
<>मधुरः ३ मधुपुष्पादौ । अम्लः ४ आम्रा-
<>तकादौ । कटुः ५ मरिचादौ । निर्हारी ६
<>हिङ्ग्वादौ । संहतः ७ चित्रगन्धः अनेककल्क-
<>गतः । स्निग्धः ८ सद्यस्तप्तघृतादौ । रूक्षः ९
<>सार्षपतैलादौ । विशदः १० शाल्यन्नादौ ॥ * ॥
<>सौरभम् । तत्तु पञ्चविधम् । यथा, --
<>“गन्धञ्च सम्यक् शृणुतं पुत्त्र वेतालभैरव ! ।
<>चूर्णीकृतो वा घृष्टो वा दाहाकर्षित एव वा ॥
<>रसः सम्मर्द्दजो वापि प्राण्यङ्गोद्भव एव वा ।
<>गन्धः पञ्चविधः प्रोक्तो देवानां प्रीतिदायकः ॥
<>गन्धचूर्णं गन्धपत्रं चूर्णं सुमनसां तथा ।
<>प्रशस्तगन्धयुक्तानां पत्रचूर्णानि यानि च ॥
<>तानि गन्धाह्वयानि स्युः स गन्धः प्रथमः स्मृतः । १
<>घृष्टो मलयजो गन्धः शरलश्च नमेरुणा ॥
<>अगुरुप्रभृतिश्चापि यस्य पङ्कः प्रदीयते ।
<>घृष्ट्वा स घृष्टो गन्धोऽयं द्वितीयः परिकीर्त्तितः ॥ २ ॥
<>देवदार्व्वगुरुब्रह्मशालसारान्तचन्दनाः ।
<>प्रियादीनाञ्च यो दग्ध्वा गृह्यते दाहजो रसः ॥
<>स दाहाकर्षितो गन्धस्तृतीयः परिकीर्त्तितः । ३ ।
<>सगन्धकरवीविल्वगन्धिनीतिलकं तथा ॥
[Page2-301-a+ 52]
<>प्रभृतीनां रसो योऽसौ निष्पीड्य परिगृह्यते ।
<>स संमर्द्दोद्गतो गन्धः संमर्द्दज इतीष्यते ॥ ४ ॥
<>मृगनाभिसमुद्भूतस्तत्कोषोद्भव एव वा ।
<>गन्धः प्राण्यङ्गजः प्रोक्तो मोददः स्वर्गवासि-
<>नाम् ॥ ५ ॥
<>कर्पूरगन्धसाराद्याः क्षोदे घृष्टे च संस्थिताः ।
<>चन्द्रभागादयश्चापि रसे पङ्के च सङ्गताः ॥
<>गन्धसारस्तु सर्व्वत्र संसर्गादौ प्रयुज्यते ।
<>मृगनाभिर्भवेद्घृष्टश्चूर्णोऽप्यन्यस्य योगतः ॥
<>एवं सर्व्वस्तु सर्व्वत्र गन्धो भवति पञ्चघा ।
<>घृष्टादिभावादन्योन्यं गन्धः प्रीतिकरः परः ॥
<>गन्धस्य विस्तरो भेदः प्रोक्तः कालीयकादयः ।
<>सर्व्वः पञ्चविधेष्वेव प्रविष्टो भवति क्षणात् ॥” * ॥
<>“गन्धो मलयजो यस्तु दैवे पैत्र्ये च सम्मतः ।
<>तत्पङ्को वा रसो वापि चूर्णो वा विष्णुतुष्टिदः ॥
<>सर्व्वेषु गन्धजातेषु प्रशस्तो मलयोद्भवः ।
<>तस्मात् सर्व्वप्रयत्नेन दद्यान्मलयजं सदा ॥
<>कृष्णागुरुः सकर्पूरः सहितो मलयोद्भवैः ।
<>वैष्णवीप्रीतिदो गन्धः कामाख्यायाश्च भैरव ! ॥
<>कुङ्कमागुरुकस्तूरीचन्द्रभागैः समीकृतैः ।
<>त्रिपुराप्रीतिदो गन्धस्तथा चण्ड्याश्च शम्भुना ॥
<>दैवतोद्देशपूर्व्वेण गन्धान् सम्पूज्य साधकः ।
<>देवायेज्याय वितरेत् सर्व्वसाध्येषु पूजकः ॥
<>गन्धेन लभते कामं गन्धो धर्म्मप्रदः सदा ।
<>अर्थानां साधको गन्धो गन्धे मोक्षः प्रतिष्ठितः ॥
<>अयं वां कथितो गन्धः पुत्त्रौ वेतालभैरवौ ! ॥
<>इति कालिकापुराणे ६८ अध्यायः ॥
<>प्रतिवेशी । लेशः । सम्बन्धः । गन्धकः । इति
<>मेदिनी ॥ (यथा, प्रयोगामृते ।
<>“शोधितो यस्तु गन्धः स्यात् जरामृत्युरुजापहः ।
<>अग्निसन्दीपनः श्रेष्ठो वीर्य्यवृद्धिकरोऽस्थिकृत् ॥”)
<>गर्व्वः । इति हेमचन्द्रः ॥ शोभाञ्जनः । इति
<>शब्दरत्नावली ॥ घृष्टचन्दनम् । यथा, “घृष्टो
<>मलयजो गन्धः ।” इति शुद्धितत्त्वम् ॥
<LEND>
