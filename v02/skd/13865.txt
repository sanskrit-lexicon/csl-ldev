<L>13865<pc>2-548<k1>ज्ञानवापी<k2>ज्ञानवापी
ज्ञानवापी¦, स्त्री, (ज्ञानस्य ज्ञानरूपोदकस्य
<>वापी दीर्घिकेव ।) वाराणस्यन्तर्गततीर्थ-
<>विशेषः । तदुत्पत्त्यादिर्यथा, --
<>अगस्त्य उवाच ।
<>“स्कन्द ! ज्ञानोदतीर्थस्य माहात्म्यं वद साम्प-
<>तम् ।
<>ज्ञानवापीं प्रशंसन्ति यतः स्वर्गौकसोऽप्यलम् ॥
<>स्कन्द उवाच ।
<>घटोद्भव ! महाप्राज्ञ ! शृणु पापापनोदिनीम् ।
<>ज्ञानवाप्याः समुत्पत्तिं कथ्यमानां मयाधुना ॥
<>अनादिसिद्धे संसारे पुरा दैवयुगे मुने ! ।
<>प्राप्तः कुतश्चिदीशानश्चरन् स्वैरमितस्ततः ॥
<>न वर्षन्ति यदाभ्राणि न प्रावर्त्तन्त निम्नगाः ।
<>जलाभिलाषो न यदा स्नानपानादिकर्म्मणि ॥
<>क्षारस्वादूदयोरेव यदासीज्जलदर्शनम् ।
<>पृथिव्यां नरसञ्चारे वर्त्तमाने क्वचित् क्वचित् ॥
<>निर्व्वाणकमलाक्षेत्रं श्रीमदानन्दकाननम् ॥”
<>“सुखसन्तानजनकं मोक्षसाधनसिद्धिदम् ।
<>प्रविश्य क्षेत्रमेतत् स ईशानो जटिलस्तदा ।
<>लसत्त्रिशूलविमलरश्मिजालसमाकुलः ॥
<>आलुलोके महालिङ्गं वैकुण्ठपरमेष्ठिनोः ।
<>महाहमहमिकायां प्रादुरास यदादितः ॥
<>ज्योतिर्म्मयीभिर्म्मालाभिः परितः परिवेष्टितम् ॥”
<>“अस्येशानस्य तल्लिङ्गं दृष्ट्वेच्छेत्यभवत्तदा ।
<>स्नापयामि महालिङ्गं कलसैः शीतलैर्जलैः ।
<>चखान च त्रिशूलेन दक्षिणाशोपकण्ठतः ॥
<>कण्डं प्रचण्डषेगेन रुद्रो रुद्रवपुर्धरः ।
<>पृथिव्यां वरुणाम्भांसि निष्क्रान्तानि तदा मुने ! ॥
[Page2-548-b+ 52]
<>भूप्रमाणाद्दशगुणैर्यैरियं वसुधावृता ।
<>तैर्जलैः स्नापयाञ्चक्रे त्वस्पृष्टैरन्यदेहिभिः ॥”
<>“विश्वभर्त्तुरुमास्पर्शसुखातिसुखकारिभिः ।
<>महावभृथसुस्नानमहाशुद्धिविधायिभिः ॥
<>सहस्रधारैः कलसैः स ईशानो घटोद्भव ! ।
<>सहस्रकृत्वः स्नपयामास संहृष्टमानसः ॥
<>ततः प्रसन्नो भगवान् विश्वात्मा विश्वलोचनः ।
<>तमुवाच तदेशानं रुद्रं रुद्रवपुर्द्धरम् ॥
<>तव प्रसन्नोऽस्मीशान ! कर्म्मणानेन सुव्रत ! ।
<>गुरुणानन्यपूर्व्वेण ममातिप्रीतिकारिणा ॥
<>ततस्त्वं जटिलेशान ! वरं ब्रूहि तपोधन ! ।
<>अदेयं न तवास्त्यद्य महोद्यमपरायण ! ॥
<>ईशान उवाच ।
<>यदि प्रसन्नो देवेश ! वरयोग्योऽस्माहं यदि ।
<>तदेतदतुलं तीर्थं तव नाम्नास्तु शङ्कर ! ॥
<>विश्वेश्वर उवाच ।
<>त्रिलोक्यां यानि तीर्थानि भूर्भुवःस्वःस्थितान्यपि ।
<>तेभ्योऽखिलेभ्यस्तीर्तेभ्यः शिवतीर्थमिदं परम् ॥
<>शिवं ज्ञानमिति ब्रूयुः शिवशब्दार्थचिन्तकाः ।
<>तच्च ज्ञानं द्रवीभूतमिह मे महिमोदयात् ॥
<>अतो ज्ञानोदनामैतत्तीर्थं त्रैलोक्यविश्रुतम् ।
<>अस्य दर्शनमात्रेण सव्वपापैः प्रमुच्यते ॥
<>ज्ञानोदतीर्थसंस्पर्शादश्वभेधफलं लभेत् ।
<>स्पर्शनाचमनाभ्याञ्च राजसूयाश्वमेधयोः ॥
<>फल्गुतीर्थे नरः स्नात्वा संतर्प्य तु पितामहान् ।
<>यत् फलं समवाप्नोति तदत्र श्राद्धकर्म्मणा ॥”
<>“ज्ञानरूपोऽहमेवात्र द्रवमूर्त्तिं विधाय च ।
<>जाड्यविध्वंसनं कुर्य्यां कुर्य्यां ज्ञानोपदेशनम् ॥
<>इति दत्त्वा वरान् शम्भुस्तत्रैवान्तरधीयत ।
<>कृतकृत्यमिवात्मानं सोऽप्यमंस्त त्रिशूलभृत् ॥
<>ईशानो जटिलो रुद्रस्तत् प्राश्य परमोदकम् ।
<>अवाप्तवान् परं ज्ञानं येन निर्व्वृतिमाप्तवान् ॥”
<>इति स्कान्दे काशीखण्डे ३३ अध्यायः ॥
<LEND>
