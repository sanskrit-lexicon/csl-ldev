<L>6149<pc>2-017<k1>कदम्बः<k2>कदम्बः
कदम्बः¦, पुं, (कद्यते दर्शनात् विरहिणां चित्तवैक्लव्यं
जायतेऽनेन । कद् + करणे अम्बच् ।) वृक्षविशेषः ।
कदम् इति भाषा । तत्पर्य्यायः । नीपः २ प्रियकः ३
हलिप्रियः ४ । इत्यमरः । २ । ४ । ८९ ॥ कादम्बः ५ ।
इति तट्टीका ॥ षट्पदेष्टः ६ प्रावृषेण्यः ७ हरि-
प्रियः ८ । इति रत्नमाला ॥ वृत्तपुष्पः ९ भुरभिः
१० ललनाप्रियः ११ कादम्बर्य्यः १२ सीधुपुष्पः १३
महाढ्यः १४ कर्णपूरकः १५ । अस्य गुणाः ।
तिक्तत्वम् । कटुत्वम् । कषायत्वम् । वातपित्त-
कफार्तिनाशित्वम् । शीतलत्वम् । शुक्रबर्द्धनत्वञ्च ।
इति राजनिर्घण्टः ॥ (यथा भावप्रकाशे ।
“कदम्बो मधुरः शीतो कषायो लवणो गुरुः ।
सरो विष्टम्भकृद्रूक्षः कफस्तन्यानिलप्रदः” ॥
तथा च सुश्रुतः ।
“गरदोषहरनीपं प्राचीनामलकं तथा” ॥)
अत्र नीपहलिप्रियौ धाराकदम्बवाचिनावपि
कदम्बसाम्यात् पठितौ । यथा साञ्जः ॥
“नीपो महाकदम्बः स्याद्धाराकदम्ब इत्यपि ।
द्वितीयोऽल्पप्रसरश्च वृत्तपुष्पः कदम्बकः” ॥
इत्यस्य भेदः । तथा रत्नेऽपि । हारिद्रस्तु रजो
बलः । यथामरटीकायां भरतः ॥
“धुलीकदम्बका धारा कदम्बः षट्पदप्रियः ॥
वृत्तपुष्पः केशराढ्यः प्रावृषेण्यः कदम्बकः ।
नीपो महाकदम्बोऽपि तथा बहुफलो मतः” ॥
(यथा, -- साहित्यदर्पणम् । “यः कौमारहरः स
एव हि वरस्ता एव चैत्रक्षपास्ते चोन्मीलि-
तमालतीसुरभयः प्रौढाः कदम्बानिलाः” ॥
कविभिस्तु प्रायशो वर्षाकाले एव अस्य वर्णनं
क्रियते । माघे रैवतकपर्व्वतवर्णने द्रष्टव्यम् ॥ * ॥)
सर्षपः । इति मेदिनी ॥ देवताडकतृणम् । इति
रत्नमाला ॥
(कं प्रजापत्यधिष्ठातृकं औपस्थेन्द्रियं दमयति इति
व्युत्पत्त्या जितेन्द्रियतत्त्वज्ञानी । कदं कदनं विनाशं
वाति गच्छति प्रलये इति शेषः । इति व्यत्पत्त्या
जगत् । यथा, --
“स एव सौम्य नित्यं राजते मूले विश्व कदम्बस्य
परमो वै पुरुष आत्मा” ॥ इति श्रुतौ ॥)
<LEND>
