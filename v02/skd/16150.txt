<L>16150<pc>2-697<k1>दहनः<k2>दहनः
दहनः¦, पुं, (दहतीति । दह दाहे + ल्युः ।)
अग्निः । (यथा, आर्य्यासप्तशत्याम् । ३०४ ।
“धूमैरश्रु निपातय दह शिखया दहन ! मलि-
नयाङ्गारैः ।
जागरयिष्यति दुर्गतगृहिणी त्वां तदपि
शिशिरनिशि ॥”
तृतीयसंख्या । यथा, सूर्य्यसिद्धान्ते । १२ । ८५ ।
“खत्रयाब्धिदहनाः कक्षा तु हिमदीधितेः ॥”
कृत्तिकानक्षत्रस्य अधिष्ठातृदेवत्वात् कृत्तिका-
नक्षत्रम् । यथा, ज्योतिस्तत्त्वे ।
“दहनविधिशताख्या मैत्रभं सौम्यवारे ॥”)
चित्रकः । भल्लातकः । दुष्टचेतसि, त्रि । इति
मेदिनी । ने, ७५ ॥ (दह्यते कामाग्निना इति ।
दह + ल्युट् ।) कपोतः । इति राजनिर्घण्टः ॥
(रुद्रविशेषः । यथा, महाभारते । १ । ६६ । ३ ।
“दहनोऽथेश्वरश्चैव कपाली च महाद्युतिः ।
स्थाणुर्भगश्च भगवान् रुद्रा एकादश स्मृताः ॥”
स्कन्दस्यानुचरविशेषः । यथा तत्रैव । ९ । ४५ । ३३ ।
“दहतिं दहनञ्चैव प्रचण्डौ वीर्य्यसम्मतौ ।
अंशोऽप्युपाचरन् पञ्च ददौ स्कन्दाय धीमते ॥”
दाहकमात्रे, त्रि । यथा, भागवते । ८ । ७ । २१ ।
“त्राहि नः शरणापन्नांस्त्रैलोक्यदहनाद्बिषात् ॥”)
<LEND>
