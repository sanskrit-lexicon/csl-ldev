<L>40735<pc>5-452<k1>स्नानं<k2>स्नानं
स्नानं¦, क्ली, (स्ना + ल्युट् ।) मज्जनम् । अव-
गाहनम् । तत्पर्य्यायः । आप्लावः २ आप्लवः ३ ।
इत्यमरः । २ । ६ । १२१ ॥ अभिषेकः ४ इति
शब्दरत्नावली ॥ उपस्पर्शनम् ५ सवनम् ६ सर्ज-
नम् ७ । इति जटाधरः ॥ तदनुकल्पः सप्त-
विधः । मान्त्रम् १ भौमम् २ आग्नेयम् ३ वाय-
व्यम् ४ दिव्यम् ५ वारुणम् ६ मानसम् ७ ।
एतेषां विवरणं पश्चात् स्फुटीभविष्यति ॥ * ॥
अस्य गुणाः ।
“स्नानं पवित्रमायुष्यं श्रमस्वेदमलापहम् ।
शरीरबलसन्धानं केश्यमोजस्करं परम् ॥
उष्णाम्बुनाधःकायस्य परिषेको बलावहः ।
तेनैव तूत्तमाङ्गस्य बलकृत् केशचक्षुषोः ॥
विनिहन्ति शिरः स्नानं तृष्णाताल्वास्यशोष-
णम् ।
मलोष्णपीडकाकण्डं शिरोरोगांश्च पैत्तिकान् ॥
मधुकामलकैः स्नानं पित्तघ्नं तिमिरापहम् ।
स्नानं वचाघनैरिष्टं श्लेष्मघ्नं तिमिरापहम् ॥
स्नानं कृष्णतिलैश्चापि चक्षुष्यमनिलापहम् ।
अस्नातस्य शरीरस्य उष्मा सर्व्वाङ्गगोचरः ॥
स्नानेनैकत्वमायाति तेन दीप्यति पावकः ।
स्नानमर्द्दि तनेत्रास्यकर्णरोगातिसारिषु ॥
आध्मानपीनसाजीर्णभुक्तवत्सु च गर्हितम् ।
दौर्गर्न्ध्यं गौरवं कण्डूं कच्छुं मलमरोचकम् ।
स्वेदं वीभत्सतां हन्ति शरीरपरिमार्ज्जनम् ॥”
इति राजवल्लभः ॥ * ॥
अथ स्नानविधिः । दक्षः ।
“चतुर्थे च तथा भागे स्नानार्थं मृदमाहरेत् ।
तिलपुष्पकुशादीनि स्नानञ्चाकृत्रिमे जले ॥”
कुर्य्यादिति शेषः । तथा च ।
“अस्नात्वा चाप्यहुत्वा च भुङ्क्तेऽदत्त्वा च
यो नरः ।
देवादीनामृणी भूत्वा नरकं प्रतिपद्यते ॥” * ॥
[Page5-453-a+ 52]
अथ स्नानम् । दक्षः ।
“अस्नात्वा नाचरेत् कर्म्म जपहोमादि किञ्चन ।
लालास्वे दसमाकीर्णः शयनादुत्थितः पुमान् ॥
अत्यन्तमलिनः कायो नवच्छिद्रसमन्वितः ।
स्रवत्येव दिवारात्रौ प्रातःस्नानं विशोधनम् ॥
प्रातःस्नानं प्रशंसन्ति दृष्टादृष्टफलं हि तत् ।
सर्व्वमर्हति पूतात्मा प्रातःस्नायी जपादिकम् ॥
अज्ञानात् यदि वा मोहात् रात्रौ दुश्चरितं
कृतम् ।
प्रातःस्नानेन तत् सर्व्वं शोधयन्ति द्विजातयः ॥”
दृष्टं मलापकर्षादि अदृष्टं प्रत्यवायपरीहारादि ॥
प्रातः सूर्य्योदयात् प्राक्कालः । प्रातःस्नाय्यरुण-
किरणग्रस्तां प्राचीमवलोक्य स्नायात् । इति
विष्णूक्तेः ॥ * ॥ प्रातःस्नाने मध्याह्नस्नान-
धर्म्मातिदेशमाह कात्यायनः ।
“यथाहनि तथा प्रातर्नित्यं स्नायादनातुरः ।
दन्तान् प्रक्षल्य नद्यादौ गेहे चेत्तदमन्त्रवत् ॥”
यथा तथेतिकर्त्तव्यतया । सा च ।
“आचरेदुषसि स्नानं तर्पयेत् देवमानुषान् ।”
इति जावाल्युक्ता ॥
वैदिके कर्म्मणि वामहस्ते बहुतरकुशान् दक्षि-
णेन पवित्रं धारयेत् । मार्कण्डेयः ।
“सर्व्वकालं तिलैः स्नानं पुण्यं व्यासोऽब्रबीन्मुनिः
श्रीकामः सर्व्वदा स्नानं कुर्व्वीतामलकैर्नरः ।
सप्तम्ॐ नवमीञ्चैव पर्व्वकालञ्च वर्ज्जयेत् ॥” * ॥
विष्णुधर्म्मोत्तरे ।
“त्वराक्रोधौ तथा वर्ज्जौ देवकर्म्मणि पण्डितैः ।
इक्षुरापः पयश्चैव ताम्बूलं फलमौषघम् ।
भक्षयित्वा तु कर्त्तव्याः स्नानदानादिकाः
क्रियाः ॥”
भविष्योत्तरे ।
“स्नातुस्तु वरुणस्तेजो जुह्वतोऽग्निः श्रियं हरेत्
भुञ्जानस्य यमस्त्वायुस्तस्मान्न व्याहरेत्त्रिषु ॥”
स्नातुः स्नानं कुर्व्वतः । न व्याहरेत् न कथयेत् ॥
अशुचेरवगाहनानन्तरं स्नानमाह योगियाज्ञ-
वल्क्यः ।
“तूष्णीमेवावगाहेत यदा स्यादशुचिर्नरः ।
आचम्य तु ततः पश्चात् स्नानं विधिवदाचरेत् ॥”
वामनपुराणम् ।
“नाभिमात्रजले गत्वा कृत्वा केशान् द्विधा
द्विजः ।
निरुध्य कर्णौ नासाञ्च त्रिकृत्वो मज्जनं ततः ॥”
तत्रैव वृद्धयाज्ञवल्क्यः ।
“स्रोतसां संमुखो मज्जेत् यत्रापः प्रवहन्ति वै ।
स्थावरेषु गृहे चैव सूर्य्यसंमुख आप्लवेत् ॥”
हारीतः । नातुरो न भुक्त्वा न जीर्णवासा न
बहुवासा न नम्नो नाश्नन् नावसक्थिको नाल-
ङ्कृतो नाजस्रं नाज्ञाते जले नाकुले नाशुचौ न
प्रभूतजले न नाभेरप्लजले न चत्वरे नोपद्वारे
नो सन्ध्यायां न निशायां स्नायादिति । चत्वरे
काकादिवलिस्थले इति श्रीदत्तः ॥ उपद्वारे द्वार-
समोपे । अत्रैकेन मुनिना नग्नबहुबाससोर्निषेध-
[Page5-453-b+ 52]
विधानात् स्नाने द्विवासस एवाधिकारः प्रती-
यते ॥ * ॥ एकवस्त्रस्नाने दोषमाह समुद्र-
करकृतभाष्ये गोतमः ।
“एकवस्त्रेण यत् स्नानं सूच्या विद्धेन चैव हि ।
स्नातस्तु न भवेत् शुद्धः श्रिया च परिहीयते ॥”
अतएव ।
“स्नानं तर्पणपर्य्यन्तं कुर्य्यादेकेन वाससा ।”
इति ॥
यदि समूलं तदा प्रेततर्पणपरमिति । अत्रैक-
वस्त्रा ज्ञातय इत्यादिना एकवस्त्रत्वविधानात् ।
एकेन एकजातीयेन इति वाचस्पतिमिश्रः ॥
येन वाससा स्नानं कृतं जलस्थस्य तेनैव
तर्पणम् । इति कृत्यतत्त्वार्णवः ॥ न च ।
“स्नानशाट्यान्तु दातव्या मृदस्तिस्रो विशुद्धये ।
जलमध्ये तु यः कश्चित् द्विजातिर्ज्ञानदुर्बलः ।
निष्पीडयति तद्वस्त्रं स्नानं तस्य वृथा भवेत् ॥”
स्नानशाठ्यामिति तद्वस्त्रमिति एकवचन-
निर्देशेन च स्नानेऽप्येकवस्त्रत्वमिति वाच्यं अत्र
विशुद्धये इत्यभिधानेनाधोधृतवस्त्रस्यै व मृत्रयेण
प्रक्षालनं न तूत्तरीयस्य एतदर्थमेकवचनम् ।
अत एव मृत्त्रयेणाधरीयवस्त्रं प्रक्षाल्य इत्या-
ह्निकचिन्तामणिः ॥ वशिष्ठवचनस्यैकवाक्यतया
स्नातो नाङ्गानि निर्मज्यात् स्नानशाट्या न
पाणिना । इति विष्णुपुराणीयेनाधरीयवस्त्रणैव
गात्रमार्जनं निषिध्यते । एतेन निष्पीड्य स्नान-
वस्त्रमिति कात्यायनवचने एकत्वमविवक्षित-
मिति निरस्तम् । अतएव सर्व्वत्रैकत्वनिर्देशः ।
शिष्टानामाचारोऽपि तथेति ॥ * ॥ नाजस्र-
मिति पुनः पुनः स्नाननिषेधः रागप्राप्तस्नान-
विषयो दृष्टार्थकत्वात् । एवञ्चैकस्मिन् दिने
नानातीर्थादिनिमित्तप्राप्तस्नानावृत्तिर्भवत्येव
वैधत्वात् । अत्रापि तन्त्रप्रसङ्गयोः सत्त्वे सकृदे-
वेति ॥ * ॥ आतुरं प्रति जावालः ।
“अशिरस्कं भवेत् स्नानं स्नानाशक्तौ तु
कर्म्मिणाम् ।
आर्द्रेण वाससा वापि दैहिकं मार्जनं स्मृतम् ॥”
कर्म्मिणाम् ।
“शिरस्नातस्तु कुर्ब्वीत दैवं पैत्रमथापि वा ।”
इति मार्कण्डेयपुराणोक्तकर्म्मचिकीर्षूणां मार्जन-
मिह प्रोञ्छनम् । योगियाज्ञवल्क्यः ।
“असामर्थ्याच्छरीरस्य कालशक्त्याद्यपेक्षया ।
मन्त्रस्नानादितः सप्त केचिदिच्छन्ति सूरयः ॥
मान्त्रं भौमं तथाग्नेयं वायव्यं दिव्यमेव च ।
वारुणं मानसञ्चैव सुप्तस्नानं प्रकीर्त्तितम् ॥
आपोहिष्ठेति वै मान्त्रं मृदालम्भस्तु पार्थिवम्
आग्नेयं भस्मना स्नानं वायव्यं गोरजः स्मृतम् ॥
यत्तु सातपवर्षेण स्नानं तद्दिव्यमुच्यते ।
वारुणञ्चावगाह्यञ्च मानसं विष्णुचिन्तनम् ॥
समस्तं स्नानमुद्दिष्टं मन्त्रस्नानक्रमेण तु ।
कालदोषादसामर्थ्यात् सर्व्वं तस्य फलं स्मृतम् ॥”
आपोहिष्ठेति आपोहिष्ठादि ऋक्त्रयमत्र विव-
क्षितम् । एवञ्च ।
[Page5-453-c+ 52]
कालदोषादसामर्थ्यात् न शक्नोति यदाम्भसि ।
तदा ज्ञात्वा तु ऋषिभिर्मन्त्रैर्जुष्टन्तु मार्जनम् ॥
शन्न आपस्तु द्रुपदा आपोहिष्ठाघमर्षणम् ।
एभिश्चतुर्भिरृङ्मात्रैर्मन्त्रस्नानमुदाहृतम् ॥”
इति योगियाज्ञवल्क्यीयं यन्मन्त्रस्नानान्तरं तत्
प्राधान्यख्यापनाय अतएव पितृदयितायां
सन्ध्यातः पूर्व्वं तल्लिखितम् । मृदालम्बस्तु
गङ्गादिमृत्तिकातिलकरूपः । भस्मना संस्कृत-
भस्मना इति छन्दोगाह्निकः । अवगाह्यं
मन्त्राद्यङ्गशून्यावगाहनमात्रं विवक्षितं अतो
मुख्यावगाहनरूपस्नानानुकल्पत्वमप्युक्तम् ।
कालदोषोऽतिवृष्ट्यादिः । असामर्थ्यं शरीरा-
पाटवहेतुः । जलस्य स्वल्पत्वे न सम्पूर्णवारुण-
स्नानविधिकालायोग्यत्वं वेति । एतन्मूलकं
गेहे चेत्तदमन्त्रवदिति छन्दोगपरिशिष्टीयं
पूर्व्वोक्तं अन्यथा मूलभूतश्रुत्यन्तरकल्पनापत्तेः ॥
सामर्थ्ये तूद्धुतजलेनापि ससन्त्रकस्नानमाह
पराशरभाष्ये व्यासः ।
“शीतास्त्वपो निषेव्योष्णा मन्त्रसम्भारसंस्कृताः
गेहेऽपि शस्यते स्नानं तद्धीनमफलं स्मृतम् ॥”
पद्मपुराणम् ।
“नैर्मल्यं भावशुद्धिश्च विना स्नानं न जायते ।
तस्मान्मनोविशुद्ध्यर्थं स्नानमादौ विधीयते ।
अनुद्धृतैरुद्धृतैर्व्वा जलैः स्नानं सदाचरेत् ।
तीर्थं प्रकल्पयेद्विद्वान् मूलमन्त्रेण मन्त्रवित् ॥
नमो नारायणायेति मूलमन्त्र उदाहृतः ।
दर्भपाणिस्तु विधिना आचान्तः प्रयतः शुचिः ॥
चतुर्हस्तसमायुक्तं चतुरस्रं समन्ततः ।
प्रकल्प्यावाहयेद्गङ्गां एभिर्मन्त्रैर्विचक्षणः ॥
विष्णोः पादप्रसूतासि वैष्णवी विष्णुपूजिता ।
पाहि नस्त्वे नसस्तस्मादाजन्ममरणान्तिकात् ॥
तिस्नः कोट्योऽर्द्धकोटी च तीर्थानां वायुरब्रवीत्
दिवि भुव्यन्तरीक्षे च तानि ते सन्ति जाह्नवि ॥
नन्दिनीत्येव ते नाम देवेषु नलिनीति च ।
वृन्दा पृथ्वी च सुभगा विश्वकायांशिवा सिता ॥
विद्याधरी सुप्रसन्ना तथा लोकप्रसादिनी ।
क्षमा च जाह्नवी चैव शान्ता शान्तिप्रदायिनी ॥
एतानि पुण्यनामानि स्नानकाले प्रकीर्त्तयेत् ।
भवेत् सन्निहिता तत्र गङ्गा त्रिपथगामिनी ॥
सप्तवाराभिजप्ते न करसंपुटयोजितम् ।
मूर्द्ध्नि दद्यात् जलं भूयस्त्रिश्चतुः पञ्च सप्त वा ।
स्नानं कुर्य्यान्मृदा तद्वत् आमन्त्र्यच विचक्षणः ॥
अश्वक्रान्ते रथक्रान्ते विष्णुक्रान्ते वसुन्धरे ।
मृत्तिके हर मे पापं यम्मया दुष्कृतं कृतम् ॥
उद्धृतासि वराहेण कृष्णेन शतबाहुना ॥
आरुह्य मम गात्राणि सर्व्वं पापं प्रमोचय ।
नमस्ते सर्व्वभूतानां प्रभवारिणि सुव्रते ॥” * ॥
नमो नारायणाय इत्यष्टाक्षररूपमूलमन्त्रेण
चतुरस्रं चतुष्कोणरूपं समन्ततः सर्व्वदिक्षु
चतुर्हस्तं जलं प्रतिदिक्षु हस्तमात्रेण व्यवच्छिद्य
तीर्थंप्रकल्पयेत् । वितते नद्यादिजले स्नानस्थानं
परिच्छिन्द्यात् । तत्र विष्णोः पाद इत्यादिना
[Page5-454-a+ 52]
शान्तिप्रदायिनीत्यन्तेन मन्त्रेण गङ्गामावाद्वयेत्
सप्तवाराभिजप्तेनेति सप्तवाराभिजप्तेन नमो
नारायणायेति मन्त्रेणाभिमन्त्र्येति शेषः । एक-
वचननिर्देशात् तस्य मूलमन्त्रतोक्त्या च अत्रापि
विनियोगोऽवगम्यते । ततश्च सप्तवारपठितनारा-
यणमन्त्रेण जलमभिमन्त्र्य करयुगेन त्रिवारादि
मूर्द्ध्निक्षिपेत् । ततश्चाश्वक्रान्त इति मन्त्राभ्यां
तद्वदिति जप्ताभ्याम् ।
“मृत्तिकाः सप्त न ग्राह्या वल्मीके मूषिकोत्करे
अन्तर्जले श्मशाने च वृक्षमूले सुरालये ।
परस्नानावशिष्टे च श्रेयस्कामैः सदा नरैः ॥”
इति दक्षप्रतिषिद्धेतरां मृदमामन्त्र्य तया मृदा
शिरःप्रभृत्यालभ्यानुद्धृतैर्व्वा जलैः शिरः प्रभृत्यङ्ग-
क्षालनमवगाहनरूपप्रधानं वारुणस्नानं समा-
चरेदिति पूर्व्वोक्तेनान्वयः । मृद्ग्रलणमन्त्रे प्रभ
वारिणि इति प्रभवमुत्पत्तिमर्त्तुं प्रापयितुं
शीलमस्यास्तत्सम्बोधनमिदम् । अवगाहनन्तु
चक्षुःकर्णनासिकामङ्गुलीभिराच्छाद्य कुर्य्यात् ।
“अङ्गुलीभिः पिधायैवं श्रोत्रदृङ्नासिकामुखम्
निमज्जेत प्रतिस्रोतस्त्रिः पठेदघमर्षणम् ॥”
इति समुद्रकरधृतात् ।
अत्रानुद्धृते वारत्रयमेवावगाहनं प्रागुक्तवामन-
पुराणात् । एष विधिः पौराणिकत्वात् सर्व्व-
शाखिसाधारणः । वेदमन्त्ररहितत्वादनधीत-
वेदानामपि सर्व्वथादरणीयः ॥ * ॥ मत्स्यपुरा-
णम् ।
“नद्यां प्रत्येकशः स्नाने भवेद्गोदानजं जलम् ।
गोप्रदानैश्च दशभिस्तासां पुण्यन्तु प्तङ्गमे ॥”
वशिष्ठः ।
“योऽनेन विधिना स्नाति यत्र तत्राम्भसि द्विज ।
स तीर्थफलमाप्नोति तीर्थे तु द्विगुणं फलम् ॥”
अनेन तीर्थावाहनादिना । अतो गङ्गायामप्या-
वाहनं कुर्व्वन्ति शिष्टाः । अत्र च । माघसप्तम्या-
दिनिमित्तकतीर्थविशेषनिमित्तकमन्त्रपाठस्तु-
मृदालम्भनानन्तरं कार्य्यः । आगन्तुकानामन्ते
ऽभिनिवेश इति न्यायात् । एवं गङ्गायां विशेष-
मन्त्रानन्तरमेव दशहरादिमन्त्राः पाठ्याः । तत्र
गङ्गायां विशेषमन्त्रौ विद्याकरधृतौ ।
“विष्णुपादार्घ्य सम्भूते गङ्गे त्रिपथगामिनि ।
धर्म्मद्रवीति विख्याते पापं मे हर जाह्रवि ॥
श्रद्धया भक्तिसम्पन्ने श्रीमातर्द्देदि जाह्नवि ।
अमृतेनाम्बुना देवि भागीरथिपुनीहि माम् ॥”
गोविन्दद्वादश्यां स्नाने गङ्गायां पद्मपुराणीयो
मन्त्रः ।
“महापातकमंज्ञानि यानि पापानि सन्ति मे ।
गोविन्दद्वादशीं प्राप्य तानि मे हर जाह्नवि ॥”
गङ्गासागरसङ्गमे मन्त्रः ।
“त्वं देव सरितां नाथ त्वं देवि सरितांवरे ।
उभयोः सङ्गमे स्नात्वा मुञ्चामि दुरितानि वै ॥”
लौहित्यस्नाने तु मन्त्रः ।
“ब्रह्मपुत्त्र महाभाग शान्तनोः कुलनन्दन ।
अमोघागर्भसंभूत प्राप्तं लौहित्य मे हर ॥” * ॥
[Page5-454-b+ 52]
करतोयास्नानमन्त्रः ॥
“करतोये सदानीरे सरित्श्रेष्ठे सुविश्रुते ।
पौण्ड्रान् प्लावयसे नित्यं पापं हर करोद्भवे ॥” * ॥
विष्णुः । स्नातः शिरो नावधुनेत् नाङ्गेभ्यस्तोय-
मुद्धरेत् । न तैलं वा संस्पृशेत् नाप्रोक्षितं पूर्व्व-
धृतं वासो विभृयात् । स्नात एव सोष्णीषो धौते
वाससी विभृयात् न म्लेच्छान्त्यजपतितैः सह
सम्भाषणं कुर्य्यात् इति । नाङ्गेभ्यस्तोयमुद्धरे-
दिति स्नानशाटीपाटिभ्यां पूरणीयम् ।
“स्नातो नाङ्गानि निर्मृज्यात् स्नानशाढ्या न
पाणिना ॥”
इति विष्णुवचनात् ।
अत्र वासोऽन्तरधारणात् प्राक्कृततैलस्पर्श-
निषेधः प्रतीयते ।
“शिरःस्नातस्तु तैलेन नाङ्गं किञ्चिदुपस्पृशेत् ॥”
इति मनुवचनमेतत्परम् ॥ * ॥
याज्ञवल्क्यः ।
“ब्रह्मक्षत्त्रविशामेव मन्त्रवत् स्नानमिष्यते ।
तूष्णीमेव हि शूद्रस्य सनमस्कारकं मतम् ॥
अगम्यागमनात् स्तेयात् पापिभ्यश्च प्रतिग्रहात्
रहस्याचरितात् पापात् मुच्यते स्नानमाचरन् ॥
प्रकर्त्तुमसमर्थश्चेत् जुहोति यजति क्रियाः ।
स्नानध्यानजपैर्दानैरात्मानं शोधयेद्बुधः ॥”
ब्रह्मपुराणम् ।
“नद्यां प्रत्येकशः स्नाने भवेत् गोदानजं फलम्
गोप्रदानैस्तु दशभिस्तासां पुण्यन्तु सङ्गमे ॥” *
मनुः ।
“न स्नानमाचरेत् भुक्त्वा नातुरो न महानिशि ।
न वासोभिः सहाजस्रं नाविज्ञाते जलाशये ॥”
न स्नानमाचरेद्भुक्त्वेति रागप्राप्तस्नाननिषेधः ।
नित्यस्याप्राप्तत्वात् । नैमित्तिकस्य च निषेद्धुम-
शक्यत्वात् । आतुरः स्नानसम्बर्द्धकरोगवान् ।
“महानिशा तु विज्ञेया मध्यमं प्रहरंद्वयम् ।
तस्यां स्नानं न कत्तव्यं काम्यनैमित्तिकादृते ॥”
न वासोभिः सह इत्यनेन बहुवासोनिषेधात्
स्नाने द्विवासस्त्वं प्रतीयते । अजस्रं पुनः पुनः ।
तेन वारुण्यादिसंक्रान्त्यादि-निमित्तभेद-प्राप्त-
मेकदा नानास्नानं निषिध्यते । किन्तु तन्त्रेण
प्रसङ्गेन चैकं स्नानम् । तथा च निगमः ।
“नावर्त्तयेत् पुनः कर्म्म तर्पणादिकमन्वहम् ।
काम्यनैमित्तिके हित्वा एकं ह्येकत्र वासरे ॥
विषुवद्दिशसे प्राप्ते पञ्चतीर्थो विधांनतः ।
स्नात्वा सङ्कर्षणं कृष्णं दृष्ट्वा भद्राञ्च भो द्विजाः ।
नरः समस्तयज्ञानां फलं प्राप्नोति दुर्लभम् ॥”
इति ब्रह्मपुराणोक्तमार्कण्डेयह्रदे प्रद्युम्नसरोवरे
समुद्ररूपादितीर्थादौ तन्त्रप्रसङ्गयोरभावात् पुनः
पुनरेकदिनेऽपि नानास्नानमिति ॥ * ॥
“परकीयनिपानेषु स्नायान्नैव कदाचन ।
निपानकर्त्तुः स्नात्वा हि दुष्कृतांशेन लिप्यते ॥”
निपानं जलाधारमात्रम् । तथा च याज्ञवल्क्यः ।
“पञ्च पिण्डाननुद्धृत्य न स्नायात् परवारिणि ॥”
योगियाज्ञवल्क्यः ।
[Page5-454-c+ 52]
“अनुद्धृत्य तु यः स्नायात् परकीयजलाशये ।
वृथा तस्य भवेत् स्नानं कर्त्तुः पापेन लिप्यते ॥
स्नानं दानं तपो ध्यानं पितृदेवार्च्चनं तथा ।
पावनानि मनुष्याणां दुष्कृतस्येह कर्म्मणः ॥”
छन्दोगपरिशिष्टम् ।
“यव्यद्वयं श्रावणादि सर्व्वा नद्यो रजस्वलाः ।
तासु स्नानं प्रकुर्व्वीत वर्ज्जयित्वा समुद्रगाः ॥
उपाकर्म्मणि चोत्सर्गे प्रेतस्नाने तथैव च ।
चन्द्रसूर्य्यग्रहे चैव रजोदोषो न विद्यते ॥”
निगमः । न दुष्येत्तीरवासिनाम् । व्याघ्रपादः ।
अभावे कूपवापीनामन्येनापि समुद्धृते ।
रजोदुष्टेऽपि पयसि ग्रामभोगो न दुष्यति ॥”
अन्येन कुम्भादिना ।
“अन्त्यैरपि कृते कूपे सेतौ वाप्यादिके तथा ।
तत्र स्नात्वा च पीत्वा च प्रायश्चित्तं समाचरेत् ॥”
तथा ।
“प्रभूते विद्यमाने तु उदके सूमनोहरे ।
नाल्पोदके द्विजः स्नायात् नदीञ्चोत्सृज्य
कृत्रिमे ॥”
इति बहुभिर्धृतम् ॥
ब्रह्मपुराणे ।
“नित्यं नैमित्तिकं काम्यं त्रिविधं स्नानमिष्यते ।
तर्पणन्तु भवेत्तस्य अङ्गत्वेन व्यवस्थितम् ॥
श्मश्रुकर्म्माश्रुपातञ्च मैथुनं छर्दनं तथा ।
अस्पृश्यस्पर्शनं कृत्वा स्नायाद्वर्ज्या जलक्रिया ॥”
यत्र तु रोगादिना स्नानं न कृतं ततापि
गात्रमार्जनादिनाशौचमुत्पाद्य पितृयज्ञसिद्धये
तर्पयेत् । तदाह शातातपः ।
“तर्पणन्तु शुचिः कुर्य्यात् प्रत्यहं स्नातको द्विजः ।
देवेभ्यश्च ऋषिभ्यश्च पिभ्यतृश्च यथाक्रमम् ॥ * ॥
पुष्ये वा जन्मनक्षत्रे व्यतीपाते च वैधृतौ ।
अमावास्यां नदीस्नानं दहत्याजन्मदुष्कतम् ॥”
वराहपुराणम् ।
“दक्षिणावर्त्तशङ्खे च पात्रेऽप्यौड्म्बरे स्थितम् ।
उदकं यः प्रतीच्छेत शिरसा हृष्टमानसः ।
तस्य जन्मकृतं पापं तत्क्षणादेव नश्यति ॥
अच्छिन्नपद्म पत्रेण सर्व्वरत्नोदकेन च ।
स्रोतसा वै नरः स्नात्वा सर्व्वपापैः प्रमुच्यते ॥”
विष्णु धर्मोत्तरे ।
“तथा दर्भोदकैः स्नानं सर्व्वपापप्रणाशनम् ।
गोमूत्रेण च यत् स्नानं सर्व्वाघविनिसूदनम् ॥
तथा पुष्पोदकस्नानं भवेदारोम्यकारकम् ।
केवलैर्व्वा तिलैः स्नानं अथवा गौरसर्षपैः ।
स्नानं प्रियङ्गुणा प्रोक्तं तथा सौभाग्यवर्द्धनम् ॥
आयुष्यञ्च यशस्यञ्च धर्म्मं मेधाविवर्द्धनम् ।
स्नानं पवित्रं माङ्गल्यं तथा काञ्चनवारिणा ॥”
शङ्खः ।
“स्नातस्य वह्नितोयेन तथा च परवारिणा ।
कायशुद्धिं विजानीयात् न तु स्नानफलं लभेत्”
स्नानफलं वैधम् । आयुर्वेदीयन्तु भवत्येव यमः
“नित्यं नैमित्तिकञ्चैव क्रियाङ्गमलकर्षणम् ।
तीर्थाभावे च कर्त्तव्यमुष्णोदकपरोदकैः ॥”
[Page5-455-a+ 52]
विष्णुपुराणम् ।
“स्नानार्द्रां धरणीञ्चैव दूरतः परिवर्जयेत् ।”
इत्याह्निकतत्त्वम् ॥ * ॥
तान्त्रिकस्नानविधिर्यथा । तत्र नद्यादौ वैदिक-
स्नानं कृत्वा तान्त्रिकस्नानमाचरेत् । तथा च
गौतमीये ।
“अथ स्नानं तथा कुर्य्यात् यथाशास्त्र-
विधानवित् ।
मलप्रक्षालनं स्नानं स्वशाखोक्तं समाचरन् ।
मन्त्रस्नानं ततः कुर्य्यात् कर्म्मणां सिद्धिहेतवे ॥”
तद्यथा । अद्येत्यादि अमुकदेवताप्रीतये मन्त्र-
स्नानमहं करिष्ये इति सङ्कल्पं कुर्य्यात् ।
तथा च कुलचूडामणौ ।
“ताम्रपात्रं सदूर्व्वञ्च सतिलं सजलं ततः ।
गृहीत्वामुकदेवस्य प्रीतये स्नानमाचरेत् ॥”
ततः षडङ्गन्यासप्राणायामौ कृत्वा गङ्गेच इत्यने-
नाङ्कुशमुद्रया सूर्य्यमण्डलात्तीर्थमावाह्य वमिति
धेनुमुद्रयामृतीकृत्य कवचेनावगुण्ठ्यास्त्रेण
संरक्ष्य मूलेन एकादशधाभिमन्त्र्य सूर्य्याभि-
मुखं द्वादशधारा विनिःक्षिप्य तस्मिन्निष्टदेव-
ताचरणारविन्दनिःसृतजले निमज्य देवतां
ध्यायन् मूलमन्त्रं ययाशक्ति जपन् उन्मज्य उद-
केन त्रिवारजप्तेन कलसमुद्रया त्रिवारमात्मा-
नमभिषिच्य वैदिकसन्ध्यादिकं कृत्वा सूय्यार्घ्यं
दत्त्वा तान्त्रिकाघमर्षणादिवारिधारान्तं कर्म्म
कुर्य्यात् । इति तन्त्रसारः ॥ * ॥ अन्यच्च ।
“जन्मान्तरसहस्रेण यत् पापं कुरुते नरः ।
मुच्यते सर्व्वपापेभ्यः स्नात्वा क्षारार्णवे सकृत् ॥
याम्यं हि यातनादुःखं नित्यस्नायी न पश्यति
स्नानं मध्यं दिने कुर्य्यात् जीर्णेऽन्नेतु निरामयः
नद्यामस्तमिते स्नानं न कुर्व्वीत सदा बुधः ।
नद्यां स्नात्वा नदीं चान्यां न प्रशंसेत पण्डितः ॥
अप्रशस्तं निशि स्नानं राहोरन्यत्र दर्शनात् ।
स्नानं दानं तपः श्राद्धमनन्तं राहुदर्शने ।
आसुरी रात्रिरन्यत्र तस्मात्तां परिवर्ज्जयेत् ।
नदीदेवनिखातेषु तडागेषु सरःसु च ।
स्नानं समाचरेन्नित्यं गत्तप्रस्रवणेषु च ॥
निपातनादुद्धृतं पुण्यं ततः प्रस्रवणादिकम् ।
ततोऽपि सारसं पुण्यं ततो नादेयमुच्यते ।
तीर्थतोयं ततः पुण्यं गङ्गातोयं ततोऽधिकम् ॥”
इति वह्निपुराणे आह्निकतपोनामाध्यायः ॥
किञ्च ।
नित्यं नैमित्तिकं काम्यं क्रियाङ्गं मलकर्षणम्
क्रियाम्नानं तथा षष्ठं षोढास्नानं प्रकीर्त्तितम् ॥
अस्नातस्तु पुमान्नार्हो जप्यादिहवनादिषु ।
प्रातःस्नानं तदर्थन्तु नित्यस्नानं प्रकीर्त्तितम् ॥
चाण्डालशवविष्ठादेः पृष्ट्वा स्नानं रजस्वलाम् ।
स्नानार्हश्च यदा स्नाति स्नानं नैमित्तिकं हि
तत् ॥
पुष्पस्नानादिकं स्नानं दैवज्ञविधिचोदितम् ।
तद्धि काम्यं समुद्दिष्टं नाकामस्तत् प्रयोजयेत्
जप्तुकामः पवित्राणि अर्च्चिष्यन् देवतांतिथीन् ।
[Page5-455-b+ 52]
स्नानं समाचरेद्यस्तु क्रियाङ्गं तत् प्रकीर्त्तितम्
मलापकर्षणं नाम्ना स्नानमभ्यङ्गपूर्व्वकम् ।
मलापकर्षणार्थाय प्रवृत्तिस्तत्र नान्यथा ॥
सर्व्वेषु देवखातेषु तीर्थेषु च नदीषु च ।
स्नानमेव क्रिया यस्मात् क्रियास्नानमतः स्मृतम्
इति गारुडे १०५ अध्यायः ॥ * ॥
कुशहस्तस्य वैष्णवविशेषस्य स्नानादिनिषेधो
मानसस्नानप्रशंसा च यथा, --
“सर्व्वकर्म्मफलत्यागी हरेः संकल्पवर्ज्जितः ।
नो द्विजः कुशहस्तः स्यात् स्नानपूजाजपादिषु ॥
कदाचिद्दर्भस्तो न त्यक्तकामस्तु वैष्णवः ।
स्नानादिषु च कृत्येषु गोविन्दस्यार्च्चनादिषु ॥
मृदासनः कुशकरो वैष्णवो न भवेद्द्विज ।
हरेः कुर्य्यात् प्रयत्नेन सर्व्वसेवाजपादिषु ॥
अस्नातो न जपेन्मन्त्रं गोविन्दस्य महात्मनः ।
कदाचिदशुचिर्भूत्वाप्यस्नातोऽपि च मानवः ॥
मानसस्नातको लोको मुकुन्दस्यार्च्चनादिषु ।
पूतात्मा यदि मन्त्रस्य शुद्धो भवति जापकः ॥
भवेत्तु मानसस्नायी यो बाह्याभ्यन्तरः शुचिः ।
जपाधिकारी स भवेत् कृष्णमन्त्रस्य मानवः ॥
ऐन्द्रस्नानाद्वरं काम्यं काम्यादाग्ने यमेव च ।
आग्नेयादाशुचं श्रेष्ठं वारुणञ्चाशुचादपि ॥
अवगाहं वारुणात्तु वैदिकञ्चावगाहनात् ।
वैदिकादपि नैमित्तं तस्माद्वै मार्ज्जनं वरम् ॥
मार्ज्जनान्मान्त्रिकं श्रेष्ठं भौमं स्यान्मान्त्रिका-
धिकम् ।
भौमस्नानाद्वरं ब्राह्म्यं ब्राह्म्यतः पौण्यमेव च ॥
पौण्यतो नैर्मलं स्नानं वायव्यञ्च ततोऽधिकम् ।
वायव्यान्मानसञ्चेह सर्व्वस्नानात् परं वरम् ॥
मर्त्त्यश्चेत् मानसस्नातः सर्व्वत्र विजयी भवेत् ।
गोविन्दसर्व्वसेवासु चार्हतामेति धारणा ॥
स जापको वैष्णवः स्यात् हरेर्भजनतत्त्ववित् ।
मानसस्नानवान् यो वा भक्तश्चात्र सदा सुखी ॥”
इति पाद्मोत्तरखण्डे १०८ अध्यायः ॥ * ॥
अन्यच्च ।
“मानसं वैदिकं चैव मान्त्रिकं मार्ज्जनं तथा ।
अवगाहनञ्च नैमित्तमाशुचं पुण्यमेव च ॥
नैर्म्मलं वारुणं ब्राह्म्यं मैत्रं काम्यञ्च नारद ।
वायव्यं भौममाग्नेयं षोडशस्नानमीरितम् ॥
गोविन्दमन्त्रग्रहणं दीक्षया तु गुरोर्नृणाम् ।
यदाभिषिक्तं चित्तं स्यात्तत्स्नानं मानसं शुभम्
मर्त्त्यस्य नामग्रहणं यदा कार्ष्णाध्वरे गुरोः ।
स्नानदेहेन्द्रियमनस्तत् स्नानं मानसं भवेत् ॥
नामसंकीर्त्तनं विष्णोर्नरः कुर्य्यादकैतवात् ।
सदैव चेन्महास्नानं शरीरसुखकारणम् ॥
कया कस्त्वा स्वस्ति नश्चेत् यदि वेदैश्च वैदिकम्
दर्भशान्त्युदकैः स्नानं यज्ञान्ते अभिषेचनम् ॥
सहस्रशीर्षा तद्विष्णोरिति मन्त्रादिभिर्द्विज ।
चेत् पयोऽभ्युक्षणं स्नानं मान्त्रिकं समुदाहृतम्
ओँ शन्न आपोहिष्ठेति ऋतञ्चेत्यादिभिर्यदि ।
पाठे कुर्य्यात् कुशस्नानं मार्ज्जनं द्विज ईरितम्
जलेषु मज्जतां नॄणां मज्जनन्तु यदा शिरः ।
[Page5-455-c+ 52]
तदा सर्व्ववपुश्च स्यादवगाहनमुच्यते ।
गोविन्दद्वादशीमाघीवारुण्यर्द्धोदयादिषु ।
स्नानं यत्तच्च नैमित्तं ग्रहणे चन्द्रसूर्य्ययोः ॥
मैथुने वमने रेतःस्खलने मृतके तथा ।
विण्मूत्रादिशवस्पर्शे शवानुगमनेऽपि च ॥
निद्रान्ते जातकेनृणामस्पृश्यस्पर्शनादिषु ।
रजस्वलाचतुर्थाहे यत् स्नानं स्यात्तदाशुचम् ॥
गङ्गादिसर्व्वतीर्थेषु विष्णुपादोदकैस्तथा ।
यत् स्नानमभिषेकञ्च पुण्यं तत् परिकीर्त्तितम्
हेलया श्रद्धया नॄणां भक्त्या यत्नेन नारद ।
गङ्गाम्भोयष्टिवत्स्नानं महापापादिनाशनम् ॥
गङ्गास्नानं मनुष्याणां सर्व्वकल्मषनाशनम् ।
स्तम्बवच्चापि काष्ठस्य भवेन्मूषलवत् यदि ॥
स्नानं स्यात् सर्व्वतीर्थेषु नानायज्ञफलप्रदम् ।
शालग्रामशिलावारि योऽभिषेकं समाचरेत् ॥
अकालमृत्युहरणं सर्व्वव्याधिविनाशनम् ।
विष्णोः पादोदकं पीत्वा शिरसा धारयेद्यदि
यदि सर्व्वमनुष्याणां बाह्यान्तर्मलशोधनम् ।
तदेव नैर्मलस्नानं शरीराणां भवेत् ध्रुवम् ॥
स्वेदाश्रुमज्जाविण्मूत्रचिकुराः क्षतजा वसा ।
दूषिका कर्णविट् श्लेष्मा नॄणां बाह्यमलाः स्मृताः
मलैस्तु मलिनो देहो नवच्छिद्रैश्च छिद्रितः ।
स्रवत्यविरतं पूर्णो दिवारात्रौ मलानतः ॥
अद्भिश्च गोमयैश्चापि मलानामपमार्जनम् ।
सर्व्वत्र क्षालनं कृत्वा सर्व्वात्मप्रयतो मुनिः ॥
अष्टाङ्गयोगाभ्यासैश्च देहप्रक्षालनं ततः ।
नरोऽम्बुमज्जनं कुर्व्वन् स्नानं भवति नैर्म्मलम् ॥”
इति पाद्मे उत्तरखण्डै ११३ अध्यायः ॥ * ॥
किञ्च ।
“तुलामकरमेषेषु प्रातःस्नानं विधीयते ।
हविष्यं ब्रह्मचर्य्यञ्च महापातकनाशनम् ॥
अमास्नानं गयाश्राद्धं दक्षिणामुखभोजनम् ।
न जीवत्पितृकः कुर्य्यात् कृते च पितृहाभवेत्
करेण मार्ज्ज येद्गात्रं स्नानवस्त्रेण वा यदि ।
शुनास्पृष्टं भवेद्गात्रं पुनः स्नानेन शुध्यति ॥
अप्रक्षाल्य तु पादौ यः स्नात्वा गच्छति मन्दिरम्
संवत्सरकृतं पुण्यं तत्क्षणादेव नश्यति ॥
स्नानं रजकतीर्थेषु भोजनं गणिकालये ।
शयनं पूर्व्वपादे च ब्रह्महत्या दिने दिने ॥”
इति कर्म्मलोचनः ॥
अन्यत् मत्स्यसूक्ततन्त्रे ३९ पटले द्रष्टव्यम् ॥
<LEND>
