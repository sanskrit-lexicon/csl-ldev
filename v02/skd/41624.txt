<L>41624<pc>5-527<k1>हस्तिकर्णः<k2>हस्तिकर्णः
हस्तिकर्णः¦, पुं, (हस्तिनः कर्णमिव पर्णमस्य ।)
एरण्डः । पलाशभेदः । गणदेवताभेदः । इति
मेदिनी ॥ हस्तिकन्दः । रक्तैरण्डः । इति राज-
निर्घण्टः ॥ हस्तिकर्णपलाशस्य गुणाः ।
“हस्तिकर्णः परं वृष्यो मेधायुर्बलवर्द्धनः ।”
इति राजवल्लभः ॥
अपि च ।
श्रीहरिरुवाच ।
“हस्तिकर्णस्य वै मूलं गृहीत्वा चूर्णयेद्धर ! ।
सर्व्वरोगविनिर्म्मक्तं चूर्णं पलशतं शिव ! ॥
सक्षीरं भक्षितं कुर्य्यात् सप्ताहेन वृषध्वज ! ।
नरं श्रुतिधरं शूरं मृगेन्द्रगतिविक्रमम् ॥
पद्मगौरप्रतीकाशं युक्तं दशशतायुषा ।
षोडशाब्दाकृतिं रुद्र ! सततं दुग्धभोजितम् ॥
मधुसर्पिःसमायुक्तं जग्धमायुष्करं भवेत् ।
तज्जग्धं मधुना सार्द्धं दशवर्षसहस्रिणम् ॥
कुर्य्यान्नरं श्रुतिधरं प्रमदाजनवल्लभम् ।
दध्ना नित्यं भक्षितन्तु वज्रदेहकरं शिव ! ॥
कृष्णकेशसमायुक्तं नरं वर्षसहस्रिणम् ।
तच्च काञ्जिकसंयुक्तं नरं कुर्य्याच्च भक्षितम् ॥
शतवर्षं दिव्यदेहं बलीपलितवर्ज्जितम् ।
जग्धं त्रिफलया युक्तं चक्षुष्मन्तं करोति वै ॥
अन्धः पश्येत्तु चूर्णस्य सांज्यस्यैव तु भक्षणात् ।
महिषक्षीरसंयुक्तं तल्लेपः-कृष्णकेशकृत् ॥
खल्लीटस्य च वै केशा भवन्ति वृषभध्वज ! ।
तैलयुक्तेन चूर्णेन बलीपलितवर्ज्जितम् ॥
तदुद्वर्त्तनमात्रेण सर्व्वरोगैः प्रमुच्यते ।
सच्छागक्षीरचूर्णेन दृष्टिः षण्मासतोऽञ्जनात् ॥”
इति गारुडे १० अध्यायः ॥
<LEND>
