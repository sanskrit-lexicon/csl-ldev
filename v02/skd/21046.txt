<L>21046<pc>3-103<k1>पाण्डवः<k2>पाण्डवः
पाण्डवः¦, पुं, (पाण्डोस्तदाख्यया प्रसिद्धस्य राज्ञो-
<>ऽपत्यम् । पाण्डु + “ओरञ् ।” ४ । २ । ७१ ।
<>इत्यञ् ।) पाण्डुनन्दनः । पञ्चपाण्डवोत्पत्ति-
<>र्यथा, --
<>वैशम्पायन उवाच ।
<>“संवत्सरधृते गर्भे गान्धार्य्या जनमेजय ! ।
<>आह्वयामास वै कुन्ती गर्भार्थे धर्म्ममच्युतम् ॥
<>सा बलिं त्वरिता देवी धर्म्मायोपजहार ह ।
<>जजाप मन्त्रं विधिवद्दत्तं दुर्व्वाससा पुरा ॥
<>संगम्य सा तु धर्म्मेण योगमूर्त्तिधरेण ह ।
<>लेभे पुत्त्रं वरारोहा सर्व्वप्राणिहितं वरम् ॥
<>ऐन्द्रे चन्द्रसमायुक्ते मुहूर्त्तेऽभिजितेऽष्टमे ।
<>दिवामध्यगते सूर्य्ये तिथौ पुण्येऽभिपूजिते ॥
<>समृद्धयशसं कुन्ती सुषाव प्रवरं सुतम् ।
<>जातमात्रे सुते तस्मिन् वागुवाचाशरीरिणी ॥
<>एष धर्म्मभृतां श्रेष्ठो भविष्यति नरोत्तमः ।
<>विक्रान्तः सत्यवाक् चैव राजा पृथ्व्यां भविष्यति ॥
<>युधिष्ठिर इति ख्यातः पाण्डोः प्रथमजः सुतः ।
<>भविता प्रथितो राजा त्रिषु लोकेषु विश्रुतः ।
<>यशसा तेजसा चैव वृत्तेन च समन्वितः ॥ १ ॥ * ॥
<>धार्म्मिकं तं सुतं लब्ध्वा पाण्डुस्तां पुनरब्रवीत् ।
<>प्राहुः क्षात्त्रं बलं ज्येष्ठं बलज्येष्ठं सुतं वृणु ॥
<>ततस्तथोक्ता भर्त्त्रा तु वायुमेवाजुहाव सा ।
<>तस्माज्जज्ञे महाबाहुर्भीमो भीमपराक्रमः ॥
<>तमप्यतिबलं जातं वागुवाचाशरीरिणी ।
<>सर्व्वेषां बलिनां श्रेष्ठो जातोऽयमिति भारत ! ॥
<>इदमत्यद्भुतञ्चासीज्जातमात्रे वृकोदरे ।
<>यदङ्कात् पतितो मातुः शिलां गात्रैरचूर्णयत् ॥
<>कुन्ती व्याघ्रभयोद्विग्ना सहसोत्पतिता किल ।
<>नान्वबुध्यत तं सुप्तमुत्सङ्गे स्वे वृकोदरम् ॥
<>वज्रसंहननः सोऽथ कुमारो न्यपतद्द्गिरौ ।
<>पतता तेन शतधा शिला गात्रैर्विचूर्णिता ॥
<>तां शिलां चूर्णितां दृष्ट्वा पाण्डुर्विस्मयमागतः ।
<>यस्मिन्नहनि भीमस्तु जज्ञे भरतसत्तम ! ॥
<>दुर्य्योधनोऽपि तत्रैव प्रजज्ञे वसुधाधिप ! ॥ २ ॥ * ॥
<>जाते वृकोदरे पाण्डुरिदं भूयोऽन्वचिन्तयत् ।
<>कथन्नु मे वरः पुत्त्रो लोकश्रेष्ठो भवेदिति ॥
<>दैवे पुरुषकारे च लोकोऽयं संप्रतिष्ठितः ।
<>तत्र दैवन्तु विधिना कालयुक्तेन लभ्यते ॥
<>इन्द्रो हि राजा देवानां प्रधान इति नः श्रुतम् ।
<>अप्रमेयबलोत्साहो वीर्य्यवानमितद्युतिः ॥
<>तं तोषयित्वा तपसा पुत्त्रं लप्स्ये महाबलम् ।
<>यं दास्यति स मे पुत्त्रं स गरीयान् भविष्यति ॥
[Page3-104-a+ 52]
<>कर्म्मणा मनसा वाचा तस्मात्तप्स्ये महत्तपः ।
<>ततः पाण्डुर्महाराजो मन्त्रयित्वा महर्षिभिः ॥
<>दिदेश कुन्त्याः कौरव्यो व्रतं सांवत्सरं शुभम् ।
<>आत्मना च महाबाहुरेकपादस्थितोऽभवत् ॥
<>उग्रं स तप आतस्थे परमेण समाधिना ।
<>आरिराधयिषुर्देवं त्रिदशानां तमीश्वरम् ॥
<>सूर्य्येण सह धर्म्मात्मा पर्य्यवर्त्तत भारत ! ।
<>तन्तु कालेन महता वासवः प्रत्यपद्यत ॥
<>शक्र उवाच ।
<>पुत्त्रं तव प्रदास्यामि त्रिषु लोकेषु विश्रुतम् ।
<>ब्राह्मणानां गवाञ्चैव सुहृदाञ्चार्थसाधकम् ॥
<>दुर्हृदां शोकजननं सर्व्वबान्धवनन्दनम् ।
<>सुतं तेऽग्र्यं प्रदास्यामि सर्व्वामित्रविनाशनम् ॥
<>इत्युक्तः कौरवो राजा वासवेन महात्मना ।
<>उवाच कुन्तीं धर्म्मात्मा देवराजवचः स्मरन् ॥
<>उदर्कस्तव कल्याणि तुष्टो देवगणेश्वरः ।
<>दातुमिच्छति मे पुत्त्रं यथासङ्कल्पितं हृदा ॥
<>अतिमानुषकर्म्माणं यशस्विनमरिन्दमम् ।
<>नीतिमन्तं महात्मानमादित्यसमतेजसम् ॥
<>दुराधर्षं क्रियावन्तमतीवाद्भुतदर्शनम् ।
<>पुत्त्रं जनय सुश्रोणि ! धाम क्षत्त्रियतेजसाम् ॥
<>लब्धः प्रसादो देवेन्द्रात् तमाह्वय शुभानने ! ॥
<>एवमुक्ता ततः शक्रमाजुहाव यशस्विनी ।
<>अथाजगाम देवेन्द्रो जनयामास चार्ज्जुनम् ॥
<>जातमात्रे कुमारे तु वागुवाचाशरीरिणी ।
<>महागम्भीरनिर्घोषा नभो नादयती तदा ॥
<>शृण्वतां सर्व्वभूतानां तेषाञ्चाश्रमवासिनाम् ।
<>कुन्तीमाभाष्य विस्पष्टमुवाचेदं शुचिस्मिताम् ॥
<>कार्त्तवीर्य्यसमः कुन्ति ! शिवितुल्यपराक्रमः ।
<>एष शक्र इवाजेयो यशस्ते प्रथयिष्यति ॥
<>अदित्या विष्णुना प्रीतिर्यथाभूदभिवर्द्धिता ।
<>तथा विष्णुसमः प्रीतिम्बर्द्धयिष्यति ते सुतः ॥
<>एष मद्रान् वशे कृत्वा कुरूंश्च सह सोमकैः ।
<>चेदिकाशिकरूषांश्च कुरुलक्ष्मीं वहिष्यति ॥
<>एतस्य भुजवीर्य्येण खाण्डवे हव्यवाहनः ।
<>मेदसा सर्व्वभूतानां तृप्तिं यास्यति वै पराम् ॥
<>ग्रामणीश्च महीपालान् एष जित्वा महाबलः ।
<>भ्रातृभिः सहितो वीरस्त्रीन् मेधानाहरिष्यति ॥
<>जामदग्न्यसमः कुन्ति ! वायुवेगपराक्रमः ।
<>एष वीर्य्यवतां श्रेष्ठो भविष्यति महायशाः ॥
<>तथा दिव्यानि चास्त्राणि निखिलेनाहरिष्यति ।
<>विप्रनष्टां श्रियञ्चायमाहर्त्ता पुरुषर्षभः ॥
<>एतामत्यद्भुतां वाचं कुन्ती शुश्राव भारत ! ।
<>वाचमुच्चरितामुच्चैस्तां निशम्य तपस्विनाम् ॥
<>बभूय परमो हर्षः शतगृङ्गनिवासिनाम् ।
<>तथा देवरथानाञ्च सेन्द्राणाञ्च दिवौकसाम् ।
<>आकाशे दुन्दमोनाञ्च बभूव तुमुलः स्वनः ।
<>उदतिष्टन्महाघोषः पुष्पवृष्टिभिरावृतः ॥” ३ ॥ * ॥
<>वैशम्पायन उवाच ।
<>“कन्तीपुत्त्रषु जातेषु धृतराष्ट्रात्मजेषु च ।
<>महराजसता पाण्डुं रहो वचनमब्रवीत् ॥
<>न मेऽस्ति त्वयि मन्तापो विगुणेऽपि परन्तप ।
[Page3-104-b+ 52]
<>नावरत्वे वरार्हायाः स्थित्वा चानघ ! नित्यदा ॥
<>गान्धार्य्याश्चैव नृपते ! जातं पुत्त्रशतन्तथा ।
<>श्रुत्वा न मे तथा दुःखमभवत् कुरुनन्दन ! ॥
<>इदन्तु मे महद्दुःखं तुल्यतायामपुत्त्रता ।
<>दिष्ट्या त्विदानीं भर्त्तुर्मे कुन्त्यामप्यस्ति सन्ततिः ॥
<>यदि चापत्यसन्धानं कुन्तिराजसुता मयि ।
<>कुर्य्यादनुग्रहो मे स्यात्तव चापि हितं भवेत् ॥
<>संस्तम्भो मे सपत्नीत्वात् वक्तुं कुन्तिसुतां प्रति ।
<>यदि तु त्वं प्रसन्नो मे स्वयमेनां प्रचोदय ॥
<>पाण्डुरुवाच ।
<>ममाप्येष सदा माद्रि ! हृद्यर्थः परिवर्त्तते ।
<>न तु तां प्रसहे वक्तुमिष्टानिष्टविवक्षया ॥
<>तव त्विदं मतं मत्वा प्रयतिष्याम्यतःपरम् ।
<>मन्ये ध्रुवं मयोक्ता सा वचनं प्रतिपत्स्यते ॥
<>वैशम्पायन उवाच ।
<>ततः कुन्तीं पुनः पाण्डुर्विविक्त इदमब्रवीत् ।
<>कुलस्य मम सन्तानं लोकस्य च कुरु प्रियम् ॥
<>मम चापिण्डनाशाय पूर्व्वेषामपि चात्मनः ।
<>मत्प्रियार्थञ्च कल्याणि ! कुरु कल्याणमुत्तमम् ।
<>यशसेऽर्थाय चैव त्वं कुरु कर्म्म सुदुष्करम् ॥
<>एवमुक्ताब्रवीन्माद्रीं सकृच्चिन्तय दैवतम् ।
<>तस्मात्ते भवितापत्यमनुरूपमसंशयम् ॥
<>ततो माद्री विचार्य्यैवं जगाम मनसाश्विनौ ।
<>तावागम्य सुतौ तस्यां जनयामासतुर्यमौ ॥
<>नकुलं सहदेवञ्च रूपेणाप्रतिमौ भुवि ।
<>तथैव तावपि यमौ वागुवाचाशरीरिणी ॥
<>रूपसत्त्वगुणोपेतावेतावत्यश्विनावपि ।
<>भासतस्तेजसात्यर्थं रूपद्रविणसम्पदा ॥
<>नामानि चक्रिरे तेषां शतशृङ्गनिवासिनः ।
<>भक्त्या च कर्म्मणा चैव तथाशीर्भिर्विशाम्पते ॥
<>ज्येष्ठं युधिष्ठिरेत्येवं भीमसेनेति मध्यमम् ।
<>अर्ज्जुनेति तृतीयञ्च कुन्तीपुत्त्रानकल्पयन् ॥
<>पूर्व्वजं नकुलेत्येवं सहदेवेति चापरम् ।
<>माद्रीपुत्त्रावकथयंस्ते विप्राः प्रीतमानसाः ॥”
<>इति महाभारते १ । १२३ -- १२४ ॥
<>तेषां पुत्त्रा यथा, --
<>“प्रतिबिन्ध्यः सुतः सोमः श्रुतकीर्त्तिस्तु चार्ज्जुनात् ।
<>शतानीकः श्रुतकर्म्मा द्रौपद्याः पञ्च विक्रमात् ॥”
<>तेषां भार्य्या यथा, गारुडे १३९ अध्याये ।
<>“यौधेयी च हिडिम्बा च काशी चैव सुभद्रिका ।
<>विजया वै वेणुमती पञ्चभ्यस्तु सुताः क्रमात् ॥
<>देवको घटोत्कचश्च अभिमन्युश्च सर्व्वशः ।
<>अहोत्रो निरपत्रश्च परिक्षिदभिमन्युजः ॥”
<LEND>
