<L>2753<pc>1-137<k1>अशून्यशयनव्रतं<k2>अशून्यशयनव्रतं
अशून्यशयनव्रतं¦, क्ली, (न शून्यं शयनं यस्मात्, तत्
<>व्रतम् ।) श्रावणकृष्णद्वितीयाकर्त्तव्यव्रतविशेषः ।
<>यथा, --
<>“ब्रह्मोवाच ।
<>भगवन् ! पुरुषस्येह स्त्रियाश्च विरहादिकं ।
<>शोक-व्याधि-भयं दुःखं न भवेद्येन तद्वद ॥
<>भगवानुवाच ।
<>श्रावणस्य द्वितीयायां कृष्णायां मधुसूदनः ।
<>क्षीरार्णवे सलक्ष्मीकः सदा वसति केशवः ॥
<>तस्यां संपूज्य गोविन्दं सर्व्वान् कामान् समश्नुते ।
<>गो-भू-हिरण्य-दानादि सप्तकल्पशतानुगं ॥
<>अशून्यशयना नाम द्वितीया या प्रकीर्त्तिता ।
<>तस्यां सम्पूजयेद्विष्णुमेभिर्म्मन्त्रैर्व्विधानतः ॥
<>श्रीवत्सधारिन् श्रीकान्त श्रीधाम श्रीपतेऽव्यय ।
<>गार्हस्थं मा प्रणाशं मे यातु धर्म्मार्थकामद ॥
<>अग्नयो मा प्रणश्यन्तु देवताः पुरुषोत्तम ।
<>पितरो मा प्रणश्यन्तु मत्तो दाम्पत्यभेदतः ॥
<>लक्ष्म्या वियुज्यते देवो न कदाचित् यथा भवान् ।
<>तथा कलत्रसम्बन्धो देव मा मे वियुज्यतु ॥
<>लक्ष्म्या न शून्यं वरद यथा ते शयनं सदा ।
<>शय्या ममाप्यशून्यास्तु तथैव मधुसूदन ॥
<>गीतवादित्रनिर्घोषं देवस्याग्रे तु कारयेत् ।
<>घण्टा भवेदशक्तस्य सर्व्ववाद्यमयी यतः ॥
<>एवं सम्पूज्य गोविन्दमश्नीयात्तैलवर्ज्जितं ।
<>नक्तमक्षारलवणं यावत्तत्स्याच्चतुष्टयं ॥
<>ततः प्रभाते संजाते लक्ष्मीपतिसमन्वितां ।
<>दीपान्नभाजनैर्युक्तां शय्यां दद्याद्विलक्षणां ॥
<>पादुकोपानहच्छत्रचामरासनसंयुतां ।
<>अभीष्टोपस्करैर्युक्तां शुक्लपुष्पाम्बरावृतां ॥
<>सोपधानकविश्रामां फलैर्नानाविधैर्युतां ।
<>तथाभरणधान्यैश्च यथाशक्त्या समन्वितां ॥
<>अव्यङ्गाङ्गाय विप्राय वैष्णवाय कुटुम्बिने ।
<>दातव्या वेदविदुषे न वकव्रतिने क्वचित् ॥
[Page1-137-b+ 52]
<>तत्रोपवेश्य दाम्पत्यमलंकृत्य विधानतः ।
<>पत्न्यास्तु भाजनं दद्यात् भक्ष्यभोज्यसमन्वितं ।
<>ब्राह्मणस्यापि सौवर्णीमुपस्करसमन्वितां ।
<>प्रतिमां देवदेवस्य सोदकुम्भां निवेदयेत् ॥
<>एवं यस्तु पुमान् कुर्य्यादशून्यशयनं हरेः ।
<>वित्तशाठ्येन रहितो नारायणपरायणः ॥
<>न तस्य पत्न्या विरहः कदाचिदपि जायते ।
<>नारी चाविधवा ब्रह्मन् यावच्चन्द्रार्कतारकं ॥
<>न विरूपं न शोकार्त्तं दाम्पत्यं जायते क्वचित् ।
<>न पुत्त्रपशुरत्नानि क्षयं यान्ति पितामह ॥
<>सप्तकल्पसहस्राणि सप्तकल्पशतानि च ।
<>कुर्व्वन्नशून्यशयनं विष्णुलोके महीयते” ॥
<>इति मत्स्यपुराणे अशून्यशयनव्रतं ६७ अध्यायः ॥
<LEND>
