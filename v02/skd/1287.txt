<L>1287<pc>1-055<k1>अन्त्येष्टिः<k2>अन्त्येष्टिः
अन्त्येष्टिः¦, स्त्री, (अन्त्या अन्ते भवा इष्टिः, कर्म्म-
धारयः ।) चरमसंस्कारः । स तु शवदाहादि-
रूपः । यथा, --
“सपिण्डादिभिदाशौचसंक्षेपोऽन्त्येष्टिपद्धतिः” ।
इति शुद्धितत्त्वप्रतिज्ञायां स्मार्त्तभट्टाचार्य्यः ॥ तत्-
प्रयोगो दाहशब्दे द्रष्टव्यः ॥ तदनन्तरं पूरकपिण्ड-
प्रमाणं पिण्डशब्दे द्रष्टव्यं ॥ तस्य प्रयोगोऽत्र
लिख्यते । ततः पिण्डदानं तत्र क्रमः । तण्डुल-
प्रसृतिद्वयं द्विः प्रक्षाल्य ऐशान्यां दिशि सुखिन्नं
पचेत् । ततः पवित्रपाणिः प्राचीनावीती पातित-
वामजानुर्दक्षिणामुखो हस्तप्रमाणां चतुरङ्गुलो-
च्छ्रायां दक्षिणप्लवां पिण्डिकां कृत्वा तदुपरि
रेखां कृत्वा दर्भानास्तीर्य्य तिलान् प्रक्षिप्य ।
ओँ अमुकगोत्रप्रेतामुकदेवशर्म्मन्नवनेनिक्ष्व इत्या-
स्तीर्णकुशोपरि सतिलजलेनावनेजयेत् । तत-
स्तिलमधुघृतादिमिश्रं तप्तपिण्डं गृहीत्वा अद्या-
मुकगोत्रस्य प्रेतस्यामुकदेवशर्म्मणः एतत् प्रथम-
पिण्डं पूरकं इत्यवने जनस्थाने दद्यात् । ततः
पिण्डपात्रक्षालनजलेन पुनरवनेजयेत् । ओँ अमुक-
गोत्रप्रेतामुकदेवशर्म्मन्नेतत्ते ऊर्णातन्तुमयं वासः ।
ततः आममृण्मयपात्रे जलाञ्जलिं पिण्डसमीपे
स्थापयेत् । गन्धं माल्यञ्च यथाशक्ति दद्यात् ।
वाष्पपर्य्यन्तं पिण्डं पश्यंस्तिष्ठेत् । ततः पिण्डा-
दिकं जले क्षिपेत् । कालेऽप्यकृतचूडोपनयनानां
अनूढकन्यानाञ्च कुशास्तरणं विनेति शेषः । एवं
कृतचूडानामुपनयनकालात् प्राक् दर्भोपरि पिण्ड-
दानं । उपनयनकाले आगते त्वकृतोपनयनानां
दर्मोपरि पिण्डदानं । एवं अष्टवर्षविवाहकाले
आगते ऊढस्त्रीणां दर्भोपरि पिण्डदानं । रात्रा-
वाचम्य दक्षिणामुखः प्राचीनावीती पातितवाम-
जानुः त्रिकाष्ठिकोपरि मृण्मयपात्रे उदकं तथा
पात्रान्तरे क्षीरं निधाय प्रेतात्र स्नाहि पिब
चेदं क्षीरमिति ब्रूयात् । तदेकरात्रमावश्यकं
दशरात्रं फलभूयस्त्वार्थमिति । द्वितीयपिण्डादिषु
द्वितीयं पिण्डं पूरकं इत्यादिविशेषः । द्वितीय-
पिण्डे मृण्मयपात्रद्वये जलाञ्जलिद्वयं । तृतीयादि-
पिण्डे पात्रादिवृद्धिः । येन पञ्चपञ्चाशत् पा-
त्राण्यञ्जलयश्च तावन्ति । त्र्यहाशौचप्रथमदिने
पिण्डानां त्रयं । द्वितीयदिने चतुष्टयं । तृतीये
त्रयं । प्रथममेकं द्वितीये चतुष्टयं । तृतीये पञ्चमं
वा कल्पः । चतुरहाशौचे प्रथमचतुर्थयोर्द्वौ द्वौ ।
द्वितीयतृतीययोस्त्रयस्त्रयः । पञ्चाहाशौचे तु प्र-
थमपञ्चमदिनयोरेकैकशः पिण्डः । द्वितीयचतु-
र्थयोर्द्वौ द्वौ । तृतीये चत्वारः । षडहाशौचे द्वि-
तीयचतुर्थदिनयोस्त्रयस्त्रयः । शेषेष्वेकैकः । सप्ता-
हाशौचे तृतीयचतुर्थपञ्चमदिनेषु द्वौ द्वौ । शेषे-
ष्वेकैकः । अष्टाहाशौचे चतुर्थपञ्चमदिनयोर्द्वौ
द्वौ । शेषेष्वेकैकः । नवाहाशौचे तु पञ्चमदिने
द्वौ । शेषेष्वेकैकः । पक्षिणीद्व्यहाशौचयोस्त
[Page1-056-a+ 52]
आद्यद्वितीयदिनयोः पञ्च पञ्च पिण्डाः । द्वादशा-
हाद्यशौचे नवदिनेषु नवपिण्डाः । शेषदिने दशमः ।
सद्यः शौचैकाहयोरेकाह एव दशपिण्डाः । अशौ-
चान्तमध्ये पिण्डो देयः रात्रावपि ॥ * ॥
<फ्>गङ्गाम्भस्यस्थिप्रक्षेपप्रयोगस्तु । ततः स्नात्वा-
चम्य उदङ्मुखः कुशत्रयजलान्यादाय ओँ तत्सदित्यु-
च्चार्य्य अद्यामुकेत्यादि अमुकस्य एतदस्थिसम-
संख्यकवर्षसहस्रावच्छिन्नस्वर्गाधिकरणकमहीय-
मानत्वकामोऽमुकस्यैतान्यस्थिखण्डानि गङ्गायां प्र-
क्षिपामीति सङ्कल्प्यापसव्यं कृत्वास्थीनि पञ्चगव्येन
सिक्त्वा हिरण्यमध्याज्यतिलैः संयोज्य मृत्तिकापुटे
स्थापयित्वा दक्षिणहस्तेन तत्पुटकमादाय दक्षिणां
दिशं पश्यन् ओँ नमोऽस्तु धर्म्मराजायेति वदन्
जलं प्रविश्य स मे प्रीतो भवत्वित्युक्त्वास्थि प्रक्षि-
पेत् । ततो मज्जनं कृत्वोत्थाय सूर्य्यं दृष्ट्वा दक्षि-
णामुत्सृजेत् । इति शुद्धितत्त्वं ॥ * ॥ किञ्च शातातपः ।
“जलमेकाहमाकाशे स्थाप्यं क्षीरञ्च मृण्मये” ।
पारस्करः । मृण्मये तां रात्रिं क्षीरोदके विहा-
यसि निदध्युः । प्रेतात्र स्नाहीत्युदकं पिब चेदं
क्षीरं । इदं रात्राविति गौडाः । गारुडे तु ।
“अपक्वे मृण्मये पात्रे दुग्धं दद्यात् दिनत्रयम्” ।
इत्युक्तं । हेमाद्रौ पाद्मे तु दशाहमुक्तं ।
“तस्मान्निधेयमाकाशे दशरात्रं पयो जलं ।
सर्व्वतापोपशान्त्यर्थमध्वश्रमविनाशनं” ॥
देवजानीये कारिकायां ।
“तत्र प्रेतोपकृतये दशरात्रमखण्डितं ।
कुर्य्यात् प्रदीपं तैलेन वारिपात्रञ्च मार्त्तिकं ॥
भोज्यात् भोजनकाले तु भक्तमुष्टिञ्च निर्व्वपेत् ।
नाभगोत्रेण सम्बुध्य धरित्र्यां पितृयज्ञवत्” ॥
इति निर्णयसिन्धौ ५ परिच्छेदः ॥
<LEND>
